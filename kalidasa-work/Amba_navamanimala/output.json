[
  {
    "ref": "अम्बा नवमणिमाला->1",
    "verse": "वाणीं जितशुकवाणीमलिकुलवेणीं भवाम्बुधिद्रोणीम् ।\nवीणाशुकशिशुपाणीं नतगीर्वाणीं नमामि शर्वाणीम्"
  },
  {
    "ref": "अम्बा नवमणिमाला->2",
    "verse": "कुवलयदलनीलाङ्गीं कुवलयरक्षैकदीक्षितापाङ्गीम् ।\nलोचनविजितकुरङ्गीं मातङ्गीं नौमि शङ्करार्धाङ्गीम्"
  },
  {
    "ref": "अम्बा नवमणिमाला->3",
    "verse": "कमलाकमलजकान्ताकरसारसदत्तकान्तकरकमलाम् ।\nकरयुगलविधृतकमलां विमलां कमलाङ्कचूडसकलकलाम्"
  },
  {
    "ref": "अम्बा नवमणिमाला->4",
    "verse": "सुन्दरहिमकरवदनां कुन्दसुरदनां मुकुन्दनिधिसदनाम् ।\nकरुणोज्जीवितमदनां सुरकुशलायाऽसुरेषुकृतकदनाम्"
  },
  {
    "ref": "अम्बा नवमणिमाला->5",
    "verse": "अरुणाधरजितबिम्बां जगदम्बां गमनविजितकादम्बाम् ।\nपालितसुजनकदम्बां पृथुलनितम्बां भजे सहेरम्बाम्"
  },
  {
    "ref": "अम्बा नवमणिमाला->6",
    "verse": "शरणागतजनभरणां करुणावरुणालयां नवावरणाम् ।\nमणिमयदिव्याभरणां चरणाम्भोजातसेवकोद्धरणाम्"
  },
  {
    "ref": "अम्बा नवमणिमाला->7",
    "verse": "तुङ्गस्तनजितकुम्भां कृतपरिरम्भांशिवेन गुहडिम्भाम् ।\nदारितशुम्भनिशुम्भां नर्तितरम्भां पुरो विगतदम्भाम्"
  },
  {
    "ref": "अम्बा नवमणिमाला->8",
    "verse": "नतजनरक्षादीक्षां प्रत्यक्षदैवताध्यक्षाम् ।\nवाहीकृतहर्यक्षां क्षपितविपक्षां सुरेषुकृतरक्षाम्"
  },
  {
    "ref": "अम्बा नवमणिमाला->9",
    "verse": "धन्यां सुरवरमान्यां हिमिगिरिकन्यां त्रिलोकमूर्द्धन्याम् ।\nविहृतसुरद्रुमवन्यां वेद्मि विना त्वां न देवतास्वन्याम्"
  },
  {
    "ref": "अम्बा नवमणिमाला->10",
    "verse": "एतां नवमणिमालां पठन्ति भक्त्येह ये पराशक्त्याः ।\nतेषां वदने सदने नृत्यति वाणी रमा च परममुदा"
  },
  {
    "ref": "अम्बा नवमणिमाला->11",
    "verse": "पातय वा पाताले स्थापय वा सकलभुवनसाम्राज्ये ।\nमातस्तव पदयुगलं नाहं मुञ्चामि नैव मुञ्चामि"
  }
]