[
  {
    "ref": "मेघदूतम्->1.1",
    "verse": "कश्चित् कान्ताविरह-गुरुणा स्वाधिकारात्प्रमत्तः\nशापेनास्तङ्गमित-महिमा वर्षभोग्येण भर्तुः ।\nयक्षश्चक्रे जनकतनया-स्नान-पुण्योदकेषु\nस्निग्धच्छाया-तरुषु वसतिं रामगिर्याश्रमेषु"
  },
  {
    "ref": "मेघदूतम्->1.2",
    "verse": "तस्मिन्नद्रौ कतिचिदबला-विप्रयुक्तः स कामी\nनीत्वा मासान् कनकवलय-भ्रंशरिक्तप्रकोष्ठः ।\nआषाढस्य प्रथमदिवसे मेघमाश्लिष्ट-सानुं  (प्रशम)\nवप्रक्रीडा-परिणतगज-प्रेक्षणीयं ददर्श"
  },
  {
    "ref": "मेघदूतम्->1.3",
    "verse": "तस्य स्थित्वा कथमपि पुरः कौतुकाधान-हेतोः\nअन्तर्बाष्पश्चिरमनुचरो राजराजस्य दध्यौ ।\nमेघालोके भवति सुखिनोऽप्यन्यथावृत्ति चेतः\nकण्ठाश्लेष-प्रणयिनि जने किं पुनर्दूरसंस्थे"
  },
  {
    "ref": "मेघदूतम्->1.4",
    "verse": "प्रत्यासन्ने नभसि दयिता-जीवितालम्बनार्थी\nजीमूतेन स्वकुशलमयीं हारयिष्यन् प्रवृत्तिम् ।\nस प्रत्यग्रैः कुटजकुसुमैः कल्पितार्घाय तस्मै\nप्रीतः प्रीतिप्रमुखवचनं स्वागतं व्याजहार"
  },
  {
    "ref": "मेघदूतम्->1.5",
    "verse": "धूमज्योतिः सलिलमरुतां संनिपातः क्व मेघः\nसंदेशार्थाः क्व पटुकरणैः प्राणिभिः प्रापणीयाः ।\nइत्यौत्सुक्यादपरिगणयन् गुह्यकस्तं ययाचे\nकामार्ता हि प्रकृति-कृपणाश्चेतनाचेतनेषु"
  },
  {
    "ref": "मेघदूतम्->1.6",
    "verse": "जातं वंशे भुवनविदिते पुष्करावर्तकानां\nजानामि त्वां प्रकृतिपुरुषं कामरूपं मघोनः ।\nतेनार्थित्वं त्वयि विधिवशाद्दूरबन्धुर्गतोऽहं\nयाच्ञा मोघा वरमधिगुणे नाधमे लब्धकामा"
  },
  {
    "ref": "मेघदूतम्->1.7",
    "verse": "संतप्तानां त्वमसि शरणं तत् पयोद प्रियायाः\nसंदेशं मे हर धनपतिक्रोध-विश्लेषितस्य ।\nगन्तव्या ते वसतिरलका नाम यक्षेश्वराणां\nबाह्योद्यान-स्थितहर-शिरश्चन्द्रिका-धौतहर्म्या"
  },
  {
    "ref": "मेघदूतम्->1.8",
    "verse": "त्वामारूढं पवन-पदवीमुद्गृहीतालकान्ताः\nप्रेक्षिष्यन्ते पथिकवनिताः प्रत्ययादाश्वसन्त्यः ।\nकः संनद्धे विरहविधुरां त्वय्युपेक्षेत जायां\nन स्यादन्योऽप्यहमिव जनो यः पराधीनवृत्तिः"
  },
  {
    "ref": "मेघदूतम्->1.9",
    "verse": "मन्दं मन्दं नुदति पवनश्चानुकूलो यथा त्वां\nवामश्चायं नदति मधुरं चातकस्ते सगन्धः ।\nगर्भाधान-क्षणपरिचयान्नूनमाबद्ध-मालाः\nसेविष्यन्ते नयनसुभगं खे भवन्तं बलाकाः"
  },
  {
    "ref": "मेघदूतम्->1.10",
    "verse": "तां चावश्यं दिवसगणना-तत्परामेकपत्नीं\nअव्यापन्नामविहत-गतिर्द्रक्ष्यसि भ्रातृजायाम् ।\nआशाबन्धः कुसुमसदृशं प्रायशो ह्यङ्गनानां\nसद्यःपाति प्रणयि हृदयं विप्रयोगे रुणद्धि"
  },
  {
    "ref": "मेघदूतम्->1.11",
    "verse": "कर्तुं यच्च प्रभवति महीमुच्छिलीन्ध्रामवन्ध्यां\nतच्छ्रुत्वा  ते श्रवणसुभगं गर्जितं मानसोत्काः ।\nआ कैलासाद्बिस-किसलयच्छेद-पाथेयवन्तः\nसम्पत्स्यन्ते नभसि भवतो राजहंसाः सहायाः"
  },
  {
    "ref": "मेघदूतम्->1.12",
    "verse": "आपृच्छस्व प्रियसखममुं तुङ्गमालिङ्ग्य शैलं\nवन्द्यैः पुंसां रघुपति-पदैरङ्कितं मेखलासु ।\nकाले काले भवति भवतो यस्य संयोगमेत्य\nस्नेह-व्यक्तिश्चिर-विरहजं मुञ्चतो वाष्पमुष्णम्"
  },
  {
    "ref": "मेघदूतम्->1.13",
    "verse": "मार्गं तावच्छृणु कथयतस्त्वत्-प्रयाणानुरूपं\nसंदेशं मे तदनु जलद श्रोष्यसि श्रोत्रपेयम् ।\nखिन्नः खिन्नः शिखरिषु पदं न्यस्य गन्तासि यत्र\nक्षीणः क्षीणः परिलघु पयः स्रोतसां चोपभुज्य"
  },
  {
    "ref": "मेघदूतम्->1.14",
    "verse": "अद्रेः श‍ृङ्गं हरति पवनः किं स्विदित्युन्मुखीभिर्\nदृष्टोत्साहश्चकितचकितं मुग्ध-सिद्धाङ्गनाभिः ।\nस्थानादस्मात् सरस-निचुलादुत्पतोदङ्मुखः खं\nदिङ्नागानां पथि परिहरन् स्थूल-हस्तावलेपान्"
  },
  {
    "ref": "मेघदूतम्->1.15",
    "verse": "रत्नच्छाया-व्यतिकर इव प्रेक्ष्यमेतत् पुरस्ताद्\nवल्मीकाग्रात् प्रभवति धनुःखण्डमाखण्डलस्य ।\nयेन श्यामं वपुरतितरां कान्तिमापत्स्यते ते\nबर्हेणेव स्फुरितरुचिना गोपवेषस्य विष्णोः"
  },
  {
    "ref": "मेघदूतम्->1.16",
    "verse": "त्वय्यायत्तं कृषिफलमिति भ्रूविलासानभिज्ञैः    (भ्रूविकारा)\nप्रीति-स्निग्धैर्जनपद-वधू-लोचनैः पीयमानः ।\nसद्यःसीरोत्कषण-सुरभि क्षेत्रमारुह्य मालं\nकिंचित्पश्चाद्-व्रज लघुगतिर्भूय एवोत्तरेण"
  },
  {
    "ref": "मेघदूतम्->1.17",
    "verse": "त्वामासार-प्रशमित-वनोपप्लवं साधु मूर्ध्ना\nवक्ष्यत्यध्व-श्रमपरिगतं सानुमानाम्रकूटः ।\nन क्षुद्रोऽपि प्रथम-सुकृतापेक्षया संश्रयाय\nप्राप्ते मित्रे भवति विमुखः किं पुनर्यस्तथोच्चैः"
  },
  {
    "ref": "मेघदूतम्->1.18",
    "verse": "छन्नोपान्तः परिणत-फलद्योतिभिः काननाम्रैः\nत्वय्यारूढे शिखरमचलः स्निग्धवेणीसवर्णे ।\nनूनं यास्यत्यमरमिथुन-प्रेक्षणीयामवस्थां\nमध्ये श्यामः स्तन इव भुवः शेषविस्तारपाण्डुः"
  },
  {
    "ref": "मेघदूतम्->1",
    "verse": "अध्वक्लान्तं प्रतिमुखगतं सानुमानाम्रकूटः\nतुङ्गेन त्वां जलद शिरसा वक्ष्यति श्लाघमानः ।\nआसारेण त्वमपि शमयेस्तस्य नैदाघमग्निं\nसद्भावार्द्रः फलति न चिरेणोपकारो महत्सु"
  },
  {
    "ref": "मेघदूतम्->1.19",
    "verse": "स्थित्वा तस्मिन् वनचरवधू-भुक्तकुञ्जे मुहूर्तं\nतोयोत्सर्ग-द्रुततरगतिस्तत्परं वर्त्म तीर्णः ।\nरेवां द्रक्ष्यस्युपल-विषमे विन्ध्यपादे विशीर्णां\nभक्तिच्छेदैरिव विरचितां भूतिमङ्गे गजस्य"
  },
  {
    "ref": "मेघदूतम्->1.20",
    "verse": "तस्यास्तिक्तैर्वनगज-मदैर्वासितं वान्तवृष्टिः\nजम्बूकुञ्ज-प्रतिहतरयं तोयमादाय गच्छेः ।\nअन्तःसारं घन तुलयितुं नानिलः शक्ष्यति त्वां\nरिक्तः सर्वो भवति हि लघुः पूर्णता गौरवाय"
  },
  {
    "ref": "मेघदूतम्->1.21",
    "verse": "नीपं दृष्ट्वा हरित-कपिशं केसरैरर्धरूढैः\nआविर्भूत-प्रथममुकुलाः कन्दलीश्चानुकच्छम् ।\nजग्ध्वाऽरण्येष्वधिकसुरभिं गन्धमाघ्राय चोर्व्याः\nसारङ्गास्ते जललवमुचः सूचयिष्यन्ति मार्गम्"
  },
  {
    "ref": "मेघदूतम्->2",
    "verse": "अम्भोबिन्दुग्रहणचतुरांश्चातकान् वीक्षमाणाः\nश्रेणीभूताः परिगणनया निर्दिशन्तो बलाकाः ।\nत्वामासाद्य स्तनितसमये मानयिष्यन्ति सिद्धाः\nसोत्कम्पानि प्रियसहचरीसंभ्रमालिङ्गितानि"
  },
  {
    "ref": "मेघदूतम्->1.22",
    "verse": "उत्पश्यामि द्रुतमपि सखे मत्प्रियार्थं यियासोः\nकालक्षेपं ककुभसुरभौ पर्वते पर्वते ते ।\nशुक्लापाङ्गैः सजलनयनैः स्वागतीकृत्य केकाः\nप्रत्युद्यातः कथमपि भवान् गन्तुमाशु व्यवस्येत्"
  },
  {
    "ref": "मेघदूतम्->1.23",
    "verse": "पाण्डुच्छायोपवन-वृतयः केतकैः सूचिभिन्नैः\nनीडारम्भैर्गृह-बलिभुजामाकुल-ग्रामचैत्याः ।\nत्वय्यासन्ने परिणतफल-श्यामजम्बू-वनान्ताः\nसम्पत्स्यन्ते कतिपय-दिनस्थायि-हंसा दशार्णाः"
  },
  {
    "ref": "मेघदूतम्->1.24",
    "verse": "तेषां दिक्षु प्रथित-विदिशा-लक्षणां राजधानीं\nगत्वा सद्यः फलमविकलं कामुकत्वस्य लब्धा ।\nतीरोपान्त-स्तनितसुभगं पास्यसि स्वादु यस्मात्\nसभ्रूभङ्गं मुखमिव पयो वेत्रवत्याश्चलोर्मि"
  },
  {
    "ref": "मेघदूतम्->1.25",
    "verse": "नीचैराख्यं गिरिमधिवसेस्तत्र विश्रामहेतोः\nत्वत्सम्पर्कात् पुलकितमिव प्रौढपुष्पैः कदम्बैः ।\nयः पण्यस्त्री-रतिपरिमलोद्गारिभिर्नागराणां\nउद्दामानि प्रथयति शिला-वेश्मभिर्यौवनानि"
  },
  {
    "ref": "मेघदूतम्->1.26",
    "verse": "विश्रान्तः सन् व्रज वननदी-तीरजातानि सिञ्चन् (तीरजानां निषिञ्चन्)\nउद्यानानां नवजल-कणैर्यूथिका-जालकानि ।\nगण्डस्वेदापनयन-रुजा-क्लान्त-कर्णोत्पलानां\nछायादानात् क्षणपरिचितः पुष्पलावी-मुखानाम्"
  },
  {
    "ref": "मेघदूतम्->1.27",
    "verse": "वक्रः पन्था यदपि भवतः प्रस्थितस्योत्तराशां\nसौधोत्सङ्ग-प्रणयविमुखो मा स्म भूरुज्जयिन्याः ।\nविद्युद्दाम-स्फुरितचकितैस्तत्र पौराङ्गनानां\nलोलापाङ्गैर्यदि न रमसे लोचनैर्वञ्चितोऽसि"
  },
  {
    "ref": "मेघदूतम्->1.28",
    "verse": "वीचिक्षोभ-स्तनितविहग-श्रेणि-काञ्चीगुणायाः\nसंसर्पन्त्याः स्खलितसुभगं दर्शितावर्तनाभेः ।\nनिर्विन्ध्यायाः पथि भव रसाभ्यन्तरः सन्निपत्य\nस्त्रीणामाद्यं प्रणयवचनं विभ्रमो हि प्रियेषु"
  },
  {
    "ref": "मेघदूतम्->1.29",
    "verse": "वेणीभूत-प्रतनुसलिला तामतीतस्य सिन्धुः\nपाण्डुच्छाया तटरुह-तरुभ्रंशिभिर्जीर्णपर्णैः ।\nसौभाग्यं ते सुभग विरहावस्थया व्यञ्जयन्ती\nकार्श्यं येन त्यजति विधिना स त्वयैवोपपाद्यः"
  },
  {
    "ref": "मेघदूतम्->1.30",
    "verse": "प्राप्यावन्तीनुदयन-कथाकोविद-ग्रामवृद्धान्\nपूर्वोद्दिष्टामनुसर पुरीं श्रीविशालां विशालाम् ।\nस्वल्पीभूते सुचरितफले स्वर्गिणां गां गतानां\nशेषैः पुण्यैर्हृतमिव दिवः कान्तिमत् खण्डमेकम्"
  },
  {
    "ref": "मेघदूतम्->1.31",
    "verse": "दीर्घीकुर्वन् पटु मदकलं कूजितं सारसानां\nप्रत्यूषेषु स्फुटित-कमलामोद-मैत्रीकषायः ।\nयत्र स्त्रीणां हरति सुरतग्लानिमङ्गानुकूलः\nशिप्रावातः प्रियतम इव प्रार्थनाचाटुकारः"
  },
  {
    "ref": "मेघदूतम्->1.32",
    "verse": "हारांस्तारांस्तरल-गुटिकान् कोटिशः शङ्ख-शुक्तीः\nशष्प-श्यामान् मरकत-मणीनुन्मयूख-प्ररोहान्   ।\nदृष्ट्वा यस्यां विपणि-रचितान् विद्रुमाणां च भङ्गान्\nसंलक्ष्यन्ते सलिलनिधयस्तोय-मात्रावशेषाः"
  },
  {
    "ref": "मेघदूतम्->1.33",
    "verse": "प्रद्योतस्य प्रियदुहितरं वत्सराजोऽत्र जह्रे\nहैमं तालद्रुम-वनमभूदत्र तस्यैव राज्ञः      ।\nअत्रोद्भ्रान्तः किल नलगिरिः स्तम्भमुत्पाट्य दर्पाद्\nइत्यागन्तून् रमयति जनो यत्र बन्धूनभिज्ञः"
  },
  {
    "ref": "मेघदूतम्->1.34",
    "verse": "जालोद्गीर्णैरुपचित-वपुः केश-संस्कारधूपैः\nबन्धुप्रीत्या भवनशिखिभिर्दत्तनृत्त्योपहारः ।\nहर्म्येष्वस्याः कुसुम-सुरभिष्वध्वखेदं नयेथा\nलक्ष्मीं पश्यंल्ललितवनितापादरागाङ्कितेषु"
  },
  {
    "ref": "मेघदूतम्->1.34",
    "verse": "(नीत्वा रात्रिं ललितवनितापादरागाङ्कितेषु"
  },
  {
    "ref": "मेघदूतम्->1.35",
    "verse": ")\n\nभर्तुः कण्ठच्छविरिति गणैः सादरं वीक्ष्यमाणः\nपुण्यं यायास्त्रिभुवन-गुरोर्धाम चण्डीश्वरस्य ।\nधूतोद्यानं कुवलयरजो-गन्धिभिर्गन्धवत्याः\nतोयक्रीडा-निरतयुवति-स्नान-तिक्तैर्मरुद्भिः"
  },
  {
    "ref": "मेघदूतम्->1.36",
    "verse": "अप्यन्यस्मिञ्-जलधर महाकालमासाद्य काले\nस्थातव्यं ते नयनविषयं यावदत्येति भानुः ।\nकुर्वन् संध्याबलि-पटहतां शूलिनः श्लाघनीयां\nआमन्द्राणां फलमविकलं लप्स्यसे गर्जितानाम्"
  },
  {
    "ref": "मेघदूतम्->1.37",
    "verse": "पादन्यासैः क्वणित-रशनास्तत्र लीलावधूतै\nरत्नच्छाया-खचित-वलिभिश्चामरैः क्लान्तहस्ताः ।\nवेश्यास्त्वत्तो नखपद-सुखान् प्राप्य वर्षाग्र-बिन्दून्\nआमोक्ष्यन्ते त्वयि मधुकर-श्रेणिदीर्घान् कटाक्षान्"
  },
  {
    "ref": "मेघदूतम्->1.38",
    "verse": "पश्चादुच्चैर्भुजतरुवनं मण्डलेनाभिलीनः\nसांध्यं तेजः प्रतिनव-जपापुष्परक्तं दधानः ।\nनृत्यारम्भे हर पशुपतेरार्द्रनागाजिनेच्छां  (नृत्ता)\nशान्तोद्वेग-स्तिमितनयनं दृष्टभक्तिर्भवान्या"
  },
  {
    "ref": "मेघदूतम्->1.39",
    "verse": "गच्छन्तीनां रमणवसतिं योषितां तत्र नक्तं\nरुद्धालोके नरपतिपथे सूचिभेद्यैस्तमोभिः ।\nसौदामिन्या कनकनिकष-स्निग्धया दर्शयोर्वीं\nतोयोत्सर्ग-स्तनितमुखरो मा स्म भूर्विक्लवास्ताः"
  },
  {
    "ref": "मेघदूतम्->1.40",
    "verse": "तां कस्यांचिद्-भवनवलभौ सुप्त-पारावतायां\nनीत्वा रात्रिं चिरविलसनात् खिन्नविद्युत्कलत्रः ।\nदृष्टे सूर्ये पुनरपि भवान् वाहयेदध्वशेषं\nमन्दायन्ते न खलु सुहृदामभ्युपेतार्थकृत्याः"
  },
  {
    "ref": "मेघदूतम्->1.41",
    "verse": "तस्मिन् काले नयनसलिलं योषितां खण्डितानां\nशान्तिं नेयं प्रणयिभिरतो वर्त्म भानोस्त्यजाशु ।\nप्रालेयास्रं कमलवदनात् सोऽपि हर्तुं नलिन्याः\nप्रत्यावृत्तस्त्वयि कररुधि स्यादनल्पाभ्यसूयः"
  },
  {
    "ref": "मेघदूतम्->1.42",
    "verse": "गम्भीरायाः पयसि सरितश्चेतसीव प्रसन्ने\nछायात्माऽपि प्रकृतिसुभगो लप्स्यते ते प्रवेशम् ।\nतस्मात् तस्याः कुमुदविशदान्यर्हसि त्वं न धैर्यान्-\nमोघीकर्तुं चटुल-शफरोद्वर्तन-प्रेक्षितानि"
  },
  {
    "ref": "मेघदूतम्->1.43",
    "verse": "तस्याः किंचित् करधृतमिव प्राप्त-वानीरशाखं\nनीत्वा नीलं सलिलवसनं मुक्तरोधो-नितम्बम् ।\nप्रस्थानं ते कथमपि सखे लम्बमानस्य भावि\nज्ञातास्वादो विवृतजघनां को विहातुं समर्थः"
  },
  {
    "ref": "मेघदूतम्->1.44",
    "verse": "त्वन्निष्यन्दोच्छ्वसित-वसुधा-गन्धसम्पर्क-रम्यः\nस्रोतोरन्ध्र-ध्वनितसुभगं दन्तिभिः पीयमानः ।\nनीचैर्वास्यत्युपजिगमिषोर्देवपूर्वं गिरिं ते\nशीतो वायुः परिणमयिता काननोदुम्बराणाम्"
  },
  {
    "ref": "मेघदूतम्->1.45",
    "verse": "तत्र स्कन्दं नियतवसतिं पुष्पमेघीकृतात्मा\nपुष्पासारैः स्नपयतु भवान् व्योमगङ्गा-जलार्द्रैः ।\nरक्षाहेतोर्नव-शशिभृता वासवीनां चमूनां\nअत्यादित्यं हुतवहमुखे संभ्र्तं तद्धि तेजः"
  },
  {
    "ref": "मेघदूतम्->1.46",
    "verse": "ज्योतिर्लेखा-वलयि गलितं यस्य बर्हं भवानी\nपुत्रप्रेम्णा कुवलय-दलप्रापि कर्णे करोति । ( कुवलय-पद)\nधौतापाङ्गं हरशशिरुचा पावकेस्तं मयूरं\nपश्चादद्रि-ग्रहणगुरुभिर्गर्जितैर्नर्तयेथाः"
  },
  {
    "ref": "मेघदूतम्->1.47",
    "verse": "आराध्यैनं शरवणभवं देवमुल्लङ्घिताध्वा\nसिद्ध-द्वन्द्वैर्जलकणभयाद्वीणिभिर्मुक्तमार्गः ।\nव्यालम्बेथाः सुरभि-तनयालम्भजां मानयिष्यन्\nस्रोतोमूर्त्या भुवि परिणतां रन्तिदेवस्य कीर्तिम्"
  },
  {
    "ref": "मेघदूतम्->1.48",
    "verse": "त्वय्यादातुं जलमवनते शार्ङ्गिणो वर्णचौरे\nतस्याः सिन्धोः पृथुमपि तनुं दूरभावात् प्रवाहम् ।\nप्रेक्षिष्यन्ते गगनगतयो नूनमावर्ज्य दृष्टीः\nएकं मुक्तागुणमिव भुवः स्थूलमध्येन्द्रनीलम्"
  },
  {
    "ref": "मेघदूतम्->1.49",
    "verse": "तामुत्तीर्य व्रज परिचित-भ्रूलता-विभ्रमाणां\nपक्ष्मोत्क्षेपादुपरि-विलसत्कृष्णशार-प्रभाणाम् ।\nकुन्दक्षेपानुग-मधुकर-श्रीमुषामात्मबिम्बं\nपात्रीकुर्वन् दशपुरवधू-नेत्रकौतूहलानाम्"
  },
  {
    "ref": "मेघदूतम्->1.50",
    "verse": "ब्रह्मावर्तं जनपदमथश्छायया गाहमानः\nक्षेत्रं क्षत्रप्रधन-पिशुनं कौरवं तद् भजेथाः ।\nराजन्यानां शितशर-शतैर्यत्र गाण्डीवधन्वा\nधारापातैस्त्वमिव कमलान्यभ्यवर्षन्मुखानि"
  },
  {
    "ref": "मेघदूतम्->1.51",
    "verse": "हित्वा हालामभिमतरसां रेवती-लोचनाङ्कां\nबन्धुप्रीत्या समरविमुखो लाङ्गली याः सिषेवे ।\nकृत्वा तासामभिगममपां सौम्य सारस्वतीनां\nअन्तःशुद्धस्त्वमपि भविता वर्णमात्रेण कृष्णः"
  },
  {
    "ref": "मेघदूतम्->1.52",
    "verse": "तस्माद्-गच्छेरनुकनखलं शैलराजावतीर्णां\nजह्नोः कन्यां सगरतनय-स्वर्गसोपान-पङ्क्तिम् ।\nगौरीवक्त्र-भ्रुकुटिरचनां या विहस्येव फेनैः\nशंभोः केशग्रहणमकरोदिन्दु-लग्नोर्मिहस्ता"
  },
  {
    "ref": "मेघदूतम्->1.53",
    "verse": "तस्याः पातुं सुरगज इव व्योम्नि पूर्वार्धलम्बी\nत्वं चेदच्छ-स्फटिक-विशदं तर्कयेस्तिर्यगम्भः ।\nसंसर्पन्त्या सपदि भवतः स्रोतसि छाययाऽसौ\nस्यादस्थानोपगत-यमुना-सङ्गमेवाभिरामा"
  },
  {
    "ref": "मेघदूतम्->1.54",
    "verse": "आसीनानां सुरभितशिलं नाभिगन्धैर्मृगाणां\nतस्या एव प्रभवमचलं प्राप्य गौरं तुषारैः ।\nवक्ष्यस्यध्व-श्रमविनयने तस्य श‍ृङ्गे निषण्णः\nशोभां शुभ्र-त्रिनयनवृषोत्खात-पङ्कोपमेयाम्"
  },
  {
    "ref": "मेघदूतम्->1.55",
    "verse": "तं चेद् वायौ सरति सरल-स्कन्ध-सङ्घट्टजन्मा\nबाधेतोल्का-क्षपितचमरी-बालभारो दवाग्निः ।\nअर्हस्येनं शमयितुमलं वारिधारासहस्रैः\nआपन्नार्ति-प्रशमनफलाः सम्पदो ह्युत्तमानाम्"
  },
  {
    "ref": "मेघदूतम्->1.56",
    "verse": "ये संरम्भोत्पतन-रभसाः स्वाङ्गभङ्गाय तस्मिन्\nमुक्ताध्वानं सपदि शरभा लङ्घयेयुर्भवन्तम् ।\nतान् कुर्वीथास्तुमुल-करकावृष्टि-पातावकीर्णान्\nके वा न स्युः परिभवपदं निष्फलारम्भ-यत्नाः"
  },
  {
    "ref": "मेघदूतम्->1.57",
    "verse": "(ये त्वां मुक्तध्वनिमसहनाः कायभङ्गाय तस्मिन्\nदर्पोत्सेकादुपरि शरभा लङ्घयिष्यन्त्यलङ्घ्यम् ।)\n\nतत्र व्यक्तं दृषदि चरणन्यासमर्धेन्दुमौलेः\nशश्वत् सिद्धैरुपहृतबलिं भक्तिनम्रः परीयाः ।\nयस्मिन् दृष्टे करणविगमादूर्ध्वमुद्धूतपापाः\nसंकल्पन्ते स्थिर-गणपद-प्राप्तये श्रद्दधानाः"
  },
  {
    "ref": "मेघदूतम्->1.58",
    "verse": "(कल्पिन्ष्यन्ते)\n\nशब्दायन्ते मधुरमनिलैः कीचकाः पूर्यमाणाः\nसंसक्ताभिस्त्रिपुरविजयो गीयते किंनरीभिः ।\nनिर्ह्रादस्ते मुरज इव चेत् कन्दरेषु ध्वनिः स्यात्    (निर्ह्रादी ते)\nसङ्गीतार्थो ननु पशुपतेस्तत्र भावी समग्रः"
  },
  {
    "ref": "मेघदूतम्->1.59",
    "verse": "प्रालेयाद्रेरुपतटमतिक्रम्य तांस्तान् विशेषान्\nहंसद्वारं भृगुपति-यशोवर्त्म यत् क्रौञ्चरन्ध्रम् ।\nतेनोदीचीं दिशमनुसरेस्तिर्यगायाम-शोभी\nश्यामः पादो बलि-नियमनाभ्युद्यतस्येव विष्णोः"
  },
  {
    "ref": "मेघदूतम्->1.60",
    "verse": "गत्वा चोर्ध्वं दशमुख-भुजोच्छ्वासित-प्रस्थसंधेः\nकैलासस्य त्रिदशवनिता-दर्पणस्यातिथिः स्याः ।\nश‍ृङ्गोच्छ्रायैः कुमुदविशदैर्यो वितत्य स्थितः खं\nराशीभूतः प्रतिदिनमिव त्र्यम्बकस्याट्टहासः"
  },
  {
    "ref": "मेघदूतम्->1.61",
    "verse": "उत्पश्यामि त्वयि तटगते स्निग्ध-भिन्नाञ्जनाभे\nसद्यःकृत्तद्विरद-दशनच्छेदगौरस्य तस्य ।\nशोभामद्रेः स्तिमितनयनप्रेक्षणीयां भवित्रीं\nअंसन्यस्ते सति हलभृतो मेचके वाससीव"
  },
  {
    "ref": "मेघदूतम्->1.62",
    "verse": "हित्वा तस्मिन्भुजगवलयं शंभुना दत्तहस्ता\nक्रीडाशैले यदि च विचरेत् पादचारेण गौरी ।\nभङ्गीभक्त्या विरचितवपुः स्तम्भितान्तर्जलौघः\nसोपानत्वं कुरु मणितटारोहणायाग्रयायी"
  },
  {
    "ref": "मेघदूतम्->1.63",
    "verse": "तत्रावश्यं वलय-कुलिशोद्घट्टनोग्दीर्ण-तोयं\nनेष्यन्ति त्वां सुरयुवतयो यन्त्रधारा-गृहत्वम् ।\nताभ्यो मोक्षस्तव यदि सखे घर्मलब्धस्य न स्यात्\nक्रीडालोलाः श्रवणपरुषैर्गर्जितैर्भाययेस्ताः"
  },
  {
    "ref": "मेघदूतम्->1.64",
    "verse": "हेमाम्भोज-प्रसवि सलिलं मानसस्याददानः\nकुर्वन् कामं क्षणमुखपट-प्रीतिमैरावतस्य ।\nधुन्वन्कल्पद्रुम-किसलयान्यंशुकानीव वातैः\nनानाचेष्टैर्जलद ललितैर्निर्विशेस्तं नगेन्द्रम्"
  },
  {
    "ref": "मेघदूतम्->1.64",
    "verse": "(धुन्वन् वातैः सजलपृषतैः कल्पवृक्षांशुकानि\nच्छायाभिन्नः स्फटिकविशदं निर्विशेः पर्वतं तम्"
  },
  {
    "ref": "मेघदूतम्->1.65",
    "verse": ")\n\nतस्योत्सङ्गे प्रणयिन इव स्रस्त-गङ्गादुकूलां\nन त्वं दृष्ट्वा न पुनरलकां ज्ञास्यसे कामचारिन् ।\nया वः काले वहति सलिलोद्गारमुच्चैर्विमाना\nमुक्ताजाल-ग्रथितमलकं कामिनीवाभ्रवृन्दम्"
  },
  {
    "ref": "मेघदूतम्->2.1",
    "verse": "उत्तरमेघः\nविद्युत्वन्तं ललितवनिताः सेन्द्रचापं सचित्राः\nसङ्गीताय प्रहतमुरजाः स्निग्ध-गम्भीरघोषम् ।\nअन्तस्तोयं मणिमयभुवस्तुङ्गमभ्रंलिहाग्राः\nप्रासादास्त्वां तुलयितुमलं यत्र तैस्तैर्विशेषैः"
  },
  {
    "ref": "मेघदूतम्->2.2",
    "verse": "हस्ते लीला-कमलमलके बालकुन्दानुविद्धं\nनीता लोध्र-प्रसवरजसा पाण्डुतामानने श्रीः ।\nचूडापाशे नवकुरबकं चारु कर्णे शिरीषं\nसीमन्ते च त्वदुपगमजं यत्र नीपं वधूनाम्"
  },
  {
    "ref": "मेघदूतम्->2.3",
    "verse": "यत्रोन्मत्त-भ्रमरमुखराः पादपा नित्यपुष्पा\nहंसश्रेणी-रचितरशना नित्यपद्मा नलिन्यः  ।\nकेकोत्कण्ठा भवनशिखिनो नित्यभास्वत्-कलापा\nनित्यज्योत्स्नाः प्रतिहत-तमोवृत्ति-रम्याः प्रदोषाः"
  },
  {
    "ref": "मेघदूतम्->2.4",
    "verse": "आनन्दोत्थं नयनसलिलं यत्र नान्यैर्निमित्तैः\nनान्यस्तापः कुसुमशरजादिष्ट-संयोगसाध्यात् ।\nनाप्यन्यस्मात्  प्रणयकलहाद्-विप्रयोगोपपत्तिः\nवित्तेशानां न च खलु वयो यौवनादन्यदस्ति"
  },
  {
    "ref": "मेघदूतम्->2.5",
    "verse": "यस्यां यक्षाः सितमणि-मयान्येत्य हर्म्यस्थलानि\nज्योतिश्छायाकुसुम-रचितान्युत्तमस्त्रीसहायाः ।\nआसेवन्ते मधु रतिफलं कल्पवृक्षप्रसूतं\nत्वद्गम्भीरध्वनिषु शनकैः पुष्करेष्वाहतेषु"
  },
  {
    "ref": "मेघदूतम्->2.6",
    "verse": "मन्दाकिन्याः सलिलशिशिरैः सेव्यमाना मरुद्भिः\nमन्दाराणामनुतटरुहां छायया वारितोष्णाः ।\nअन्वेष्टव्यैः कनकसिकतामुष्टि-निक्षेपगूढैः\nसंक्रीडन्ते मणिभिरमरप्रार्थिता यत्र कन्याः"
  },
  {
    "ref": "मेघदूतम्->2.7",
    "verse": "नीवीबन्धोच्छ्वसित-शिथिलं यत्र बिम्बाधराणां\nक्षौमं रागादनिभृत-करेष्वाक्षिपत्सु प्रियेषु ।\nअर्चिस्तुङ्गानभिमुखमपि प्राप्य रत्नप्रदीपान्\nह्रीमूढानां भवति विफलप्रेरणा चूर्णमुष्टिः"
  },
  {
    "ref": "मेघदूतम्->2.8",
    "verse": "नेत्रा नीताः सततगतिना यद्विमानाग्रभूमीः\nआलेख्यानां नवजल-कणैर्दोषमुत्पाद्य सद्यः ।\nशङ्कास्पृष्टा इव जलमुचस्त्वादृशा जालमार्गैः\nधूमोद्गारानुकृति-निपुणा जर्जरा निष्पतन्ति"
  },
  {
    "ref": "मेघदूतम्->2.9",
    "verse": "यत्र स्त्रीणां प्रियतमभुजालिङ्गनोच्छ्वासितानां   (भुजोच्छ्वासितालिङ्गितानां)\nअङ्गग्लानिं सुरतजनितां तन्तुजालावलम्बाः ।\nत्वत्संरोधापगम-विशदैश्चन्द्रपादैर्निशीथे\nव्यालुम्पन्ति स्फुटजललव-स्यन्दिनश्चन्द्रकान्ताः"
  },
  {
    "ref": "मेघदूतम्->2.10",
    "verse": "अक्षय्यान्तर्भवननिधयः प्रत्यहं रक्तकण्ठैः\nउद्गायद्भिर्धनपति-यशः किंनरैर्यत्र सार्धम् ।\nवैभ्राजाख्यं विबुधवनिता-वारमुख्यासहाया\nबद्धालापा बहिरुपवनं कामिनो निर्विशन्ति"
  },
  {
    "ref": "मेघदूतम्->2.11",
    "verse": "गत्युत्कम्पादलक-पतितैर्यत्र मन्दारपुष्पैः\nपत्रच्छेदैः कनककमलैः कर्णविभ्रंशिभिश्च ।\nमुक्ताजालैः स्तनपरिसरश्छिन्नसूत्रैश्च हारैः\nनैशो मार्गः सवितुरुदये सूच्यते कामिनीनाम्"
  },
  {
    "ref": "मेघदूतम्->2.12",
    "verse": "वासश्चित्रं मधु नयनयोर्विभ्रमादेश-दक्षं\nपुष्पोद्भेदं सह किसलयैर्भूषणानां विकल्पान् । (विकल्पम् )\nलाक्षारागं चरणकमल-न्यासयोग्यं च यस्यां\nएकः सूते सकलमबला-मण्डनं कल्पवृक्षः"
  },
  {
    "ref": "मेघदूतम्->2.13",
    "verse": "पत्रश्यामा दिनकर-हयस्पर्धिनो यत्र वाहाः\nशैलोदग्रास्त्वमिव वृष्टिमन्तः प्रभेदात्  ।\nयोधाग्रण्यः प्रतिदशमुखं संयुगे तस्थिवांसः\nप्रत्यादिष्टाभरण-रुचयश्चन्द्रहास-व्रणाङ्कैः"
  },
  {
    "ref": "मेघदूतम्->2.14",
    "verse": "मत्वा देवं धनपतिसखं यत्र साक्षाद्-वसन्तं\nप्रायश्चापं न वहति भयान्मन्मथः षट्पदज्यम् ।\nसभ्रूभङ्ग-प्रहितनयनैः कामिलक्ष्येष्वमोघैः\nतस्यारम्भश्चतुरवनिता-विभ्रमैरेव सिद्धः"
  },
  {
    "ref": "मेघदूतम्->2.15",
    "verse": "तत्रागारं धनपति-गृहानुत्तरेणास्मदीयं\nदूराल्लक्ष्यं सुरपति-धनुश्चारुणा तोरणेन ।\nयस्योपान्ते कृतकतनयः कान्तया वर्धितो मे\nहस्तप्राप्य-स्तबकनमितो बालमन्दारवृक्षः"
  },
  {
    "ref": "मेघदूतम्->2.16",
    "verse": "वापी चास्मिन् मरकतशिला-बद्धसोपानमार्गा\nहैमैश्छन्ना विकच-कमलैः स्निग्ध-वैदूर्यनालैः ।\nयस्यास्तोये कृत-वसतयो मानसं संनिकृष्टं\nनाध्यास्यन्ति व्यपगत-शुचस्त्वामपि प्रेक्ष्य हंसाः"
  },
  {
    "ref": "मेघदूतम्->2.17",
    "verse": "तस्यास्तीरे रचितशिखरः पेशलैरिन्द्रनीलैः\nक्रीडाशैलः कनककदली-वेष्टनप्रेक्षणीयः ।\nमद्गेहिन्याः प्रिय इति सखे चेतसा कातरेण\nप्रेक्ष्योपान्त-स्फुरिततडितं त्वां तमेव स्मरामि"
  },
  {
    "ref": "मेघदूतम्->2.18",
    "verse": "रक्ताशोकश्चल-किसलयः केसरश्चात्र कान्तः\nप्रत्यासन्नौ कुरबक-वृतेर्माधवीमण्डपस्य ।\nएकः सख्यास्तव सह मया वामपादाभिलाषी\nकाङ्क्षत्यन्यो वदनमदिरां दोहदच्छद्मनास्याः"
  },
  {
    "ref": "मेघदूतम्->2.19",
    "verse": "तन्मध्ये च स्फटिकफलका काञ्चनी वासयष्टिः\nमूले बद्धा मणिभिरनतिप्रौढ-वंशप्रकाशैः ।\nतालैः शिञ्जावलय-सुभगैर्नर्तितः कान्तया मे\nयामध्यास्ते दिवसविगमे नीलकण्ठः सुहृद्-वः"
  },
  {
    "ref": "मेघदूतम्->2.20",
    "verse": "एभिः साधो हृदय-निहितैर्लक्षणैर्लक्षयेथा\nद्वारोपान्ते लिखित-वपुषौ शङ्खपद्मौ च दृष्ट्वा ।\nक्षामच्छायं भवनमधुना मद्वियोगेन नूनं\nसूर्यापाये न खलु कमलं पुष्यति स्वामभिख्याम्"
  },
  {
    "ref": "मेघदूतम्->2.21",
    "verse": "गत्वा सद्यः कलभ-तनुतां शीघ्र-सम्पातहेतोः\nक्रीडाशैले प्रथमकथिते रम्यसानौ निषण्णः ।\nअर्हस्यन्तर्भवन-पतितां कर्तुमल्पाल्प-भासं\nखद्योताली-विलसितनिभां विद्युदुन्मेष-दृष्टिम्"
  },
  {
    "ref": "मेघदूतम्->2.22",
    "verse": "तन्वी श्यामा शिखरि-दशना पक्वबिम्बाधरोष्ठी\nमध्ये क्षामा चकित-हरिणीप्रेक्षणा निम्ननाभिः ।\nश्रोणीभारादलसगमना स्तोकनम्रा स्तनाभ्यां\nया तत्र स्याद् युवतिविषये सृष्टिराद्येव धातुः"
  },
  {
    "ref": "मेघदूतम्->2.23",
    "verse": "तां जानीथाः परिमितकथां जीवितं मे द्वितीयं\nदूरीभूते मयि सहचरे चक्रवाकीमिवैकाम् ।\nगाढोत्कण्ठां  गुरुषु दिवसेष्वेषु गच्छत्सु बालां\nजातां मन्ये शिशिरमथितां पद्मिनीं वाऽन्यरूपाम्"
  },
  {
    "ref": "मेघदूतम्->2.24",
    "verse": "नूनं तस्याः प्रबल-रुदितोच्छूननेत्रं प्रियाया\nनिःश्वासानामशिशिरतया भिन्न-वर्णाधरोष्ठम् ।\nहस्तन्यस्तं मुखमसकल-व्यक्ति लम्बालकत्वाद्-\nइन्दोर्दैन्यं त्वदनुसरण-क्लिष्टकान्तेर्बिभर्ति"
  },
  {
    "ref": "मेघदूतम्->2.25",
    "verse": "आलोके ते निपतति पुरा सा बलिव्याकुला वा\nमत्सादृश्यं विरहतनु वा भावगम्यं लिखन्ती ।\nपृच्छन्ती वा मधुरवचनां सारिकां पञ्जरस्थां\nकच्चिद्-भर्तुः स्मरसि रसिके त्वं हि तस्य प्रियेति"
  },
  {
    "ref": "मेघदूतम्->2.26",
    "verse": "उत्सङ्गे वा मलिनवसने सौम्य निक्षिप्य वीणां\nमद्गोत्राङ्कं विरचितपदं गेयमुद्गातुकामा ।\nतन्त्रीमार्द्रां नयनसलिलैः सारयित्वा कथंचिद्\nभूयो भूयः स्वयमपि कृतां मूर्च्छनां विस्मरन्ती"
  },
  {
    "ref": "मेघदूतम्->2.27",
    "verse": "शेषान् मासान् विरहदिवस-स्थापितस्यावधेर्वा\nविन्यस्यन्ती भुवि गणनया देहली-दत्तपुष्पैः ।\nसंभोगं वा हृदय-निहितारम्भमास्वादयन्ती    ( मत्सङ्गं वा)\nप्रायेणैते रमण-विरहेष्वङ्गनानां विनोदाः"
  },
  {
    "ref": "मेघदूतम्->2.28",
    "verse": "सव्यापारामहनि न तथा पीडयेन्मद्वियोगः    ( पीडयेद्विप्रयोगः)\nशङ्के रात्रौ गुरुतरशुचं निर्विनोदां सखीं ते ।\nमत्संदेशैः सुखयितुमलं पश्य साध्वीं निशीथे\nतामुन्निद्रामवनि-शयनां सौध-वातायनस्थः"
  },
  {
    "ref": "मेघदूतम्->3",
    "verse": "स्निग्धाः सख्यः क्षणमपि दिवा तां न मोक्ष्यन्ति तन्वीं\nएकप्रख्या भवति हि जगत्यङ्गनानां प्रवृत्तिः ।\nस त्वं रात्रौ जलद शयनासन्न-वातायानस्थः\nकान्तां सुप्ते सति परिजने वीतनिद्रामुपेयाः"
  },
  {
    "ref": "मेघदूतम्->4",
    "verse": "अन्वेष्टव्यामवनिशयने सन्निकीर्णैकपार्श्वां\nतत्पर्यन्त-प्रगलित-लवैश्छिन्न-हारैरिवास्रैः ।\nभूयो भूयः कठिनविषमां सारयन्तीं कपोलाद्\nआमोक्तव्यामयमितनखेनैकवेणीं करेण"
  },
  {
    "ref": "मेघदूतम्->2.29",
    "verse": "आधिक्षामां विरहशयने संनिषण्णैकपार्श्वां\nप्राचीमूले तनुमिव कलामात्रशेषां हिमांशोः ।\nनीता रात्रिः क्षण इव मया सार्धमिच्छारतैर्या\nतामेवोष्णैर्विरह-महतीमश्रुभिर्यापयन्तीम्"
  },
  {
    "ref": "मेघदूतम्->2.30",
    "verse": "पादानिन्दोरमृत-शिशिरान् जालमार्ग-प्रविष्टान्\nपूर्वप्रीत्या गतमभिमुखं संनिवृत्तं तथैव ।\nचक्षुः खेदात् सलिलगुरुभिः पक्ष्मभिश्छादयन्तीं\nसाभ्रेऽह्नीव स्थलकमलिनीं न प्रबुद्धां न सुप्ताम्"
  },
  {
    "ref": "मेघदूतम्->2.31",
    "verse": "निःश्वासेनाधर-किसलय-क्लेशिना विक्षिपन्तीं\nशुद्धस्नानात् परुषमलकं नूनमागण्ड-लम्बम् ।\nमत्संभोगः कथमुपनमेत् स्वप्नजोऽपीति निद्रां\nआकाङ्क्षन्तीं नयनसलिलोत्पीड-रुद्धावकाशाम्"
  },
  {
    "ref": "मेघदूतम्->2.32",
    "verse": "आद्ये बद्धा विरहदिवसे या शिखा दाम हित्वा\nशापस्यान्ते विगलितशुचा तां मयोद्वेष्टनीयाम् ।\nस्पर्श-क्लिष्टामयमितनखेनासकृत् सारयन्तीं\nगण्डाभोगात् कठिन-विषमामेकवेणीं करेण"
  },
  {
    "ref": "मेघदूतम्->2.33",
    "verse": "सा संन्यस्ताभरणमबला पेशलं धारयन्ती\nशय्योत्सङ्गे निहितमसकृद्-दुःखदुःखेन गात्रम् ।\nत्वामप्यस्रं नवजलमयं मोचयिष्यत्यवश्यं\nप्रायः सर्वो भवति करुणावृत्तिरार्द्रान्तरात्मा"
  },
  {
    "ref": "मेघदूतम्->2.34",
    "verse": "जाने सख्यास्तव मयि मनः संभृत-स्नेहमस्माद्-\nइत्थंभूतां प्रथमविरहे तामहं तर्कयामि ।\nवाचालं मां न खलु सुभगंमन्यभावः करोति\nप्रत्यक्षं ते निखिलमचिराद्-भ्रातरुक्तं मया यत्"
  },
  {
    "ref": "मेघदूतम्->2.35",
    "verse": "रुद्धापाङ्ग-प्रसरमलकैरञ्जनस्नेहशून्यं\nप्रत्यादेशादपि च मधुनो विस्मृत-भ्रूविलासम् ।\nत्वय्यासन्ने नयनमुपरिस्पन्दि शङ्के मृगाक्ष्या\nमीनक्षोभाच्चल-कुवलयश्री-तुलामेष्यतीति"
  },
  {
    "ref": "मेघदूतम्->2.36",
    "verse": "वामश्चास्याः कररुहपदैर्मुच्यमानो मदीयैः\nमुक्ताजालं चिरपरिचितं त्याजितो दैवगत्या ।\nसंभोगान्ते मम समुचितो हस्तसंवाहनानां\nयास्यत्यूरुः सरसकदली-स्तम्भगौरश्चलत्वम्"
  },
  {
    "ref": "मेघदूतम्->2.37",
    "verse": "तस्मिन् काले जलद यदि सा लब्धनिद्रासुखा स्याद्-\nअन्वास्यैनां स्तनितविमुखो याममात्रं सहस्व ।\nमा भूदस्याः प्रणयिनि मयि स्वप्नलब्धे कथंचित्\nसद्यःकण्ठच्युत-भुजलताग्रन्थि गाढोपगूढम्"
  },
  {
    "ref": "मेघदूतम्->2.38",
    "verse": "तामुत्थाप्य स्वजलकणिका-शीतलेनानिलेन\nप्रत्याश्वस्तां सममभिनवैर्जालकैर्मालतीनाम् ।\nविद्युद्गर्भः स्तिमितनयनां त्वत्सनाथे गवाक्षे\nवक्तुं धीरस्तनित-वचनैर्मानिनीं प्रक्रमेथाः"
  },
  {
    "ref": "मेघदूतम्->2.39",
    "verse": "भर्तुर्मित्रं प्रियमविधवे विद्धि मामम्बुवाहं\nतत्संदेशैर्हृदय-निहितैरागतं त्वत्समीपम् ।\nयो वृन्दानि त्वरयति पथि श्राम्यतां प्रोषितानां\nमन्द्रस्निग्धैर्ध्वनिभिरबला-वेणिमोक्षोत्सुकानि"
  },
  {
    "ref": "मेघदूतम्->2.40",
    "verse": "इत्याख्याते पवनतनयं मैथिलीवोन्मुखी सा\nत्वामुत्कण्ठोच्छ्वसितहृदया वीक्ष्य संभाव्य चैव ।\nश्रोष्यत्यस्मात् परमवहिता सौम्य सीमन्तिनीनां\nकान्तोदन्तः सुहृदुपनतः सङ्गमात्किंचिदूनः"
  },
  {
    "ref": "मेघदूतम्->2.41",
    "verse": "तामायुष्मन् मम च वचनादात्मनश्चोपकर्तुं\nब्रूया एवं तव सहचरो रामगिर्याश्रमस्थः ।\nअव्यापन्नः कुशलमबले पृच्छति त्वां वियुक्तः\nपूर्वाभाष्यं सुलभविपदां प्राणिनामेतदेव"
  },
  {
    "ref": "मेघदूतम्->2.42",
    "verse": "अङ्गेनाङ्गं प्रतनु तनुना गाढतप्तेन तप्तं\nसास्रेणाश्रुद्रुतमविरतोत्कण्ठमुत्कण्ठितेन ।\nउष्णोच्छ्वासं समधिकतरोच्छ्वासिना दूरवर्ती\nसङ्कल्पैस्तैर्विशति विधिना वैरिणा रुद्धमार्गः"
  },
  {
    "ref": "मेघदूतम्->2.43",
    "verse": "शब्दाख्येयं यदपि किल ते यः सखीनां पुरस्तात्\nकर्णे लोलः कथयितुमभूदानन-स्पर्शलोभात् ।\nसोऽतिक्रान्तः श्रवणविषयं लोचनाभ्यामदृष्टः\nत्वामुत्कण्ठा-विरचितपदं मन्मुखेनेदमाह"
  },
  {
    "ref": "मेघदूतम्->2.44",
    "verse": "श्यामास्वङ्गं चकित-हरिणीप्रेक्षणे दृष्टिपातं\nवक्त्रच्छायां शशिनि शिखिनां बर्हभारेषु केशान् ।\nउत्पश्यामि प्रतनुषु नदीवीचिषु भ्रूविलासान्\nहन्तैकस्मिन्क्वचिदपि न ते चण्डि सादृश्यमस्ति"
  },
  {
    "ref": "मेघदूतम्->2.45",
    "verse": "त्वामालिख्य प्रणयकुपितां धातुरागैः शिलायां\nआत्मानं ते चरणपतितं यावदिच्छामि कर्तुम् ।\nअस्रैस्तावन्-मुहुरुपचितैर्दृष्टिरालुप्यते मे\nक्रूरस्तस्मिन्नपि न सहते सङ्गमं नौ कृतान्तः"
  },
  {
    "ref": "मेघदूतम्->5",
    "verse": "धारासिक्तस्थल-सुरभिणस्त्वन्मुखस्यास्य बाले\nदूरीभूतं प्रतनुमपि मां पञ्चबाणः क्षिणोति ।\nघर्मान्तेऽस्मिन्विगणय कथं वासराणि व्रजेयुः\nदिक्संसक्त-प्रविततघन-व्यस्तसूर्यातपानि"
  },
  {
    "ref": "मेघदूतम्->2.46",
    "verse": "मामाकाश-प्रणिहितभुजं निर्दयाश्लेषहेतोः\nलब्धायास्ते कथमपि मया स्वप्न-संदर्शनेषु ।\nपश्यन्तीनां न खलु बहुशो न स्थलीदेवतानां\nमुक्तास्थूलास्तरु-किसलयेष्वश्रुलेशाः पतन्ति"
  },
  {
    "ref": "मेघदूतम्->2.47",
    "verse": "भित्त्वा सद्यः किसलयपुटान् देवदारुद्रुमाणां\nये तत्क्षीर-स्रुतिसुरभयो दक्षिणेन प्रवृत्ताः ।\nआलिङ्ग्यन्ते गुणवति मया ते तुषाराद्रिवाताः\nपूर्वस्पृष्टं यदि किल भवेदङ्गमेभिस्तवेति"
  },
  {
    "ref": "मेघदूतम्->2.48",
    "verse": "संक्षिप्येत क्षण इव कथं दीर्घयामा त्रियामा\nसर्वावस्थास्वहरपि कथं मन्दमन्दातपं स्यात् ।\nइत्थं चेतश्चटुलनयने दुर्लभप्रार्थनं मे\nगाढोष्माभिः कृतमशरणं त्वद्वियोग-व्यथाभिः"
  },
  {
    "ref": "मेघदूतम्->2.49",
    "verse": "नन्वात्मानं बहु विगणयन्नात्मनैवावलम्बे\nतत् कल्याणि त्वमपि नितरां मा गमः कातरत्वम् ।\nकस्यात्यन्तं सुखमुपनतं दुःखमेकान्ततो वा\nनीचैर्गच्छत्युपरि च दशा चक्रनेमिक्रमेण"
  },
  {
    "ref": "मेघदूतम्->2.50",
    "verse": "शापान्तो मे भुजग-शयनादुत्थिते शार्ङ्गपाणौ\nशेषान्मासान् गमय चतुरो लोचने मीलयित्वा ।\nपश्चादावां विरहगुणितं तं तमात्माभिलाषं\nनिर्वेक्ष्यावः परिणत-शरच्चन्द्रिकासु क्षपासु"
  },
  {
    "ref": "मेघदूतम्->2.51",
    "verse": "भूयश्चाह त्वमपि शयने कण्ठलग्ना पुरा मे\nनिद्रां गत्वा किमपि रुदती सस्वनं विप्रबुद्धा ।\nसान्तर्हासं कथितमसकृत् पृच्छतश्च त्वया मे\nदृष्टः स्वप्ने कितव रमयन् कामपि त्वं मयेति"
  },
  {
    "ref": "मेघदूतम्->2.52",
    "verse": "एतस्मान्मां कुशलिनमभिज्ञान-दानाद्-विदित्वा\nमा कौलीनादसितनयने मय्यविश्वासिनी भूः ।\nस्नेहानाहुः किमपि विरहे ध्वंसिनस्ते त्वभोगाद्\nइष्टे वस्तुन्युपचितरसाः प्रेमराशीभवन्ति"
  },
  {
    "ref": "मेघदूतम्->2.53",
    "verse": "आश्वास्यैवं प्रथमविरहोदग्रशोकां सखीं ते\nशैलादाशु त्रिनयन-वृषोत्खात-कूटान्निवृत्तः ।\nसाभिज्ञान-प्रहितकुशलैस्तद्वचोभिर्ममापि\nप्रातः कुन्दप्रसव-शिथिलं जीवितं धारयेथाः"
  },
  {
    "ref": "मेघदूतम्->2.54",
    "verse": "कच्चित् सौम्य व्यवसितमिदं बन्धुकृत्यं त्वया मे\nप्रत्यादेशान्न  खलु भवतो धीरतां कल्पयामि ।\nनिःशब्दोऽपि प्रदिशसि जलं याचितश्चातकेभ्यः\nप्रत्युक्तं हि प्रणयिषु सतामीप्सितार्थ-क्रियैव"
  },
  {
    "ref": "मेघदूतम्->2.55",
    "verse": "एतत् कृत्वा प्रियमनुचित-प्रार्थनावर्तिनो मे\nसौहार्दाद्-वा विधुर इति वा मय्यनुक्रोशबुद्ध्या ।\nइष्टान् देशान् विचर प्रावृषा संभृतश्रीः\nमा भूदेवं क्षणमपि च ते विद्युता विप्रयोगः"
  },
  {
    "ref": "मेघदूतम्->2.56",
    "verse": "इत्याख्याते सुरपतिसखः शैलकुल्यापुरीषु\nस्थित्वा स्थित्वा धनपतिपुरीं वासरैः कैश्चिदाप ।\nमत्वागारं कनकरुचिरं लक्षणैः पूर्वमुक्तैः\nतस्योत्सङ्गे क्षितितलगतां तां च दीनां ददर्श"
  },
  {
    "ref": "मेघदूतम्->2.57",
    "verse": "तस्मादद्रेर्निगदितुमथो शीघ्रमेत्यालकायां\nयक्षागारं विगलितनिभं दिष्टचिह्नैर्विदित्वा ।\nयत् संदिष्टं प्रणयमधुरं गुह्यकेन प्रयत्नात्\nतद्गेहिन्याः सकलमवदत् कामरूपी पयोदः"
  },
  {
    "ref": "मेघदूतम्->2.58",
    "verse": "तत्संदेशं जलधरवरो दिव्यवाचाऽऽचचक्षे\nप्राणांस्तस्या जनहितरतो रक्षितुं यक्षवध्वाः ।\nप्राप्योदन्तं प्रमुदितमनाः सापि तस्थौ स्वभर्तुः\nकेषां न स्यादवितथफला प्रार्थना ह्युत्तमेषु"
  },
  {
    "ref": "मेघदूतम्->2.59",
    "verse": "श्रुत्वा वार्त्तां जलदकथितां तां धनेशोऽपि सद्यः\nशापस्यान्तं सदयहृदयः संविधायास्तकोपः ।\nसंयोज्यैतौ विगलितशुचौ दंपती हृष्टचित्तौ\nभोगानिष्टानविरतसुखं भोजयामास शश्वत्"
  },
  {
    "ref": "मेघदूतम्->2.60",
    "verse": "इत्थंभूतं सुरचितपदं मेघदूताभिधानं\nकामक्रीडाविरहितजने विप्रयोगे विनोदः ।\nमेघस्यास्मिन्नतिनिपुणता बुद्धिभावः कवीनां\nनत्वार्यायाश्चरणकमलं कालिदासश्चकार"
  }
]