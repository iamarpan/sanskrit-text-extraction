[
  {
    "ref": "गङ्गाष्टकम्->1",
    "verse": "कत्यक्षीणि करोटयः कति कति द्वीपिद्विपानां त्वचः\nकाकोलाः कति पन्नगाः कति सुधाधाम्नश्च खण्डा कति ।\nकिं च त्वं च कति त्रिलोकजननित्वद्वारिपूरोदरे\nमज्जज्जन्तुकदम्बकं समुदयत्येकैकमादाय यत्"
  },
  {
    "ref": "गङ्गाष्टकम्->2",
    "verse": "देवि त्वत्पुलिनाङ्गणे स्थितिजुषां निर्मानिनां ज्ञानिनां\nस्वल्पाहारनिबद्धशुद्धवपुषां तार्णं गृहं श्रेयसे ।\nनान्यत्र क्षितिमण्डलेश्वरशतैः संरक्षितो भूपतेः\nप्रासादो ललनागणैरधिगतो भोगीन्द्रभोगोन्नतः"
  },
  {
    "ref": "गङ्गाष्टकम्->3",
    "verse": "तत्तत्तीर्थगतैः कदर्थनशतैः किं तैरनर्थाश्रितै-\nर्ज्योतिष्टोममुखैः किमीशविमुखैर्यज्ञैरवज्ञाद्दतै ।\n\nसूते केशववासवादिविबुधागाराभिरामां श्रियं गङ्गे\nदेवि भवत्तटे यदि कुटीवासः प्रयासं विना"
  },
  {
    "ref": "गङ्गाष्टकम्->4",
    "verse": "गङ्गातीरमुपेत्य शीतलशिलामालम्ब्य हेमाचलीं\nयैराकर्णि कुतूहलाकुलतया कल्लोलकोलाहलः ।\nते श‍ृण्वन्ति सुपर्वपर्वतशिलासिंहासनाध्यासनाः\nसङ्गीतागमशुद्धसिद्धरमणीमंजीरधीरध्वनिम्"
  },
  {
    "ref": "गङ्गाष्टकम्->5",
    "verse": "दूरं गच्छ सकच्छगं च भवतो नालोकयामो\nमुखं रे पाराक वराक साकमितरैर्नाकप्रदैर्गम्यताम् ।\nसद्यः प्रोद्यतमन्दमारुतरजःप्राप्ता  कपोलस्थले\nगङ्गाम्भःकणिका विमुक्तगणिकासङ्गाय सम्भाव्यते"
  },
  {
    "ref": "गङ्गाष्टकम्->6",
    "verse": "विष्णोः सङ्गतिकारिणी हरजटाजूटाटवीचारिणी\nप्रायश्चित्तनिवारिणी जलकणैः पुण्यौधविस्तारिणी ।\nभूभृत्कन्दरदारिणी निजजले मज्जज्जनोत्तारिणी\nश्रेयः स्वर्गविहारिणी विजयते गङ्गा मनोहारिणी"
  },
  {
    "ref": "गङ्गाष्टकम्->7",
    "verse": "वाचालं विकलं खलं श्रितमलं कामाकुलं व्याकुलं\nचाण्डालं तरलं निपीतगरलं दोषाविलं चाखिलम् ।\nकुम्भीपाकगतं तमन्तककरादाकृष्य कस्तारयेन्-\nमातर्जह्नुनरेन्द्रनन्दिनि तव स्वल्पोदबिन्दुं विना"
  },
  {
    "ref": "गङ्गाष्टकम्->8",
    "verse": "श्लेषमश्लेषणयानलेऽमृतबिले शाकाकुले व्याकुले\nकण्ठे घर्घरघोषनादमलिने काये च सम्मीलति ।\nयां ध्यायन्न्पि भारभङ्गुरतरां प्राप्नोति मुक्तिं नरः\nस्नातुश्वेतसि जाह्न्वी निवसतां संसारसन्तापहृत्"
  }
]