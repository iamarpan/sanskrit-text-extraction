[
  {
    "ref": "कुमारसम्भवम्->1.1",
    "verse": "अस्त्युत्तरस्यां दिशि देवतात्मा हिमालयो नाम नगाधिराजः ।\nपूर्वापरौ तोयनिधी विगाह्य स्थितः पृथिव्या इव मानदण्डः"
  },
  {
    "ref": "कुमारसम्भवम्->1.2",
    "verse": "यं सर्वशैलाः परिकल्प्य वत्सं मेरौ स्थिते दोग्धरि दोहदक्षे ।\nभास्वन्ति रत्नानि महौषधीश्च पृथूपदिष्टां दुदुहुर्धरित्रीम्"
  },
  {
    "ref": "कुमारसम्भवम्->1.3",
    "verse": "अनन्तरत्नप्रभवस्य यस्य हिमं न सौभाग्यविलोऽपि जातम् ।\nएको हि दोषो गुणसन्निपाते निमज्जतीन्दोः किरणेष्विवाङ्कः"
  },
  {
    "ref": "कुमारसम्भवम्->1.4",
    "verse": "यश्चाप्सरोविभ्रममण्डनानां सम्पादयित्रीं शिखरैर्बिभर्ति ।\nबलाहकच्छेदविभक्तरागामकालसन्ध्यामिव धातुमत्ताम्"
  },
  {
    "ref": "कुमारसम्भवम्->1.5",
    "verse": "आमेखलं सञ्चरतां घनानां च्छायामधःसानुगतां निषेव्य ।\nउद्वेजिता वृष्टिभिराश्रयन्ते श‍ृङ्गाणि यस्यातपवन्ति सिद्धाः"
  },
  {
    "ref": "कुमारसम्भवम्->1.6",
    "verse": "पदं तुषारस्रुतिधौतरक्तं यस्मिन्नदृष्ट्वापि हतद्विपानाम् ।\nविदन्ति मार्गं नखरन्ध्रमुक्तैर्मुक्ताफलैः केसरिणां किराताः"
  },
  {
    "ref": "कुमारसम्भवम्->1.7",
    "verse": "न्यस्ताक्षरा धातुरसेन यत्र भूर्जत्वचः कुञ्जरबिन्दुशोणाः ।\nव्रजन्ति विद्याधरसुन्दरीणामनङ्गलेखक्रिययोपयोगम्"
  },
  {
    "ref": "कुमारसम्भवम्->1.8",
    "verse": "यः पूरयन्कीचकरन्ध्रभागान्दरीमुखोत्थेन समीरणेन ।\nउद्गास्यतामिच्छति किन्नराणां तानप्रदायित्वमिवोपगन्तुम्"
  },
  {
    "ref": "कुमारसम्भवम्->1.9",
    "verse": "कपोलकण्डूः करिभिर्विनेतुं विघट्टितानां सरलद्रुमाणाम् ।\nयत्र स्रुतक्षीरतया प्रसूतः सानूनि गन्धः सुरभीकरोति"
  },
  {
    "ref": "कुमारसम्भवम्->1.10",
    "verse": "वनेचराणां वनितासखानां दरीगृहोत्सङ्गनिषक्तभासः ।\nभवन्ति यत्रौषधयो रजन्यामतैलपूराः सुरतप्रदीपाः"
  },
  {
    "ref": "कुमारसम्भवम्->1.11",
    "verse": "उद्वेजयत्यङ्गुलिपार्ष्णिभागान्मार्गे शिलीभूतहिमे ऽपि यत्र ।\nन दुर्वहश्रोणिपयोधरार्ता भिन्दन्ति मन्दां गतिमश्वमुख्यः"
  },
  {
    "ref": "कुमारसम्भवम्->1.12",
    "verse": "दिवाकराद्रक्षति यो गुहासु लीनं दिवा भीतमिवान्धकारम् ।\nक्षुद्रे ऽपि नूनं शरणं प्रपन्ने ममत्वमुच्चैःशिरसां सतीव"
  },
  {
    "ref": "कुमारसम्भवम्->1.13",
    "verse": "लाङ्गूलविक्षेपविसर्पिशोभैरितस्ततश्चन्द्रमरीचिगौरैः ।\nयस्यार्थयुक्तं गिरिराजशब्दं कुर्वन्ति वालव्यजनैश्चमर्यः"
  },
  {
    "ref": "कुमारसम्भवम्->1.14",
    "verse": "यत्रांशुकाक्षेपविलज्जितानां यदृच्छया किम्पुरुषाङ्गनानाम् ।\nदरीगृहद्वारविलम्बिबिम्बास्तिरस्करिण्यो जलदा भवन्ति"
  },
  {
    "ref": "कुमारसम्भवम्->1.15",
    "verse": "भागीरथीनिर्झरसीकराणां वोढा मुहुः कम्पितदेवदारुः ।\nयद्वायुरन्विष्टमृगैः किरातैरासेव्यते भिन्नशिखण्डिबर्हः"
  },
  {
    "ref": "कुमारसम्भवम्->1.16",
    "verse": "सप्तर्षिहस्तावचितावशेषाण्यधो विवस्वान्परिवर्तमानः ।\nपद्मानि यस्याग्रसरोरुहाणि प्रबोधयत्यूर्ध्वमुखैर्मयूखैः"
  },
  {
    "ref": "कुमारसम्भवम्->1.17",
    "verse": "यज्ञाङ्गयोनित्वमवेक्ष्य यस्य सारं धरित्रीधरणक्षमं च ।\nप्रजापतिः कल्पितयज्ञभागं शैलाधिपत्यं स्वयमन्वतिष्ठत्"
  },
  {
    "ref": "कुमारसम्भवम्->1.18",
    "verse": "स मानसीं मेरुसखः पितॄणां कन्यां कुलस्य स्थितये स्थितिज्ञः ।\nमेनां मुनीनामपि माननीयामात्मानुरूपां विधिनोपयेमे"
  },
  {
    "ref": "कुमारसम्भवम्->1.19",
    "verse": "कालक्रमेणाथ तयोः प्रवृत्ते स्वरूपयोग्ये सुरतप्रसङ्गे ।\nमनोरमं यौवनमुद्वहन्त्या गर्भो ऽभवद्भूधरराजपत्न्याः"
  },
  {
    "ref": "कुमारसम्भवम्->1.20",
    "verse": "असूत सा नागवधूपभोग्यं मैनाकमम्भोनिधिबद्धसख्यम् ।\nक्रुद्धे ऽपि पक्षच्छिदि वृत्रशत्राववेदनाज्ञं कुलिशक्षतानाम्"
  },
  {
    "ref": "कुमारसम्भवम्->1.21",
    "verse": "अथावमानेन पितुः प्रयुक्ता दक्षस्य कन्या भवपूर्वपत्नी ।\nसती सती योगविसृष्टदेहा तां जन्मने शैलवधूं प्रपेदे"
  },
  {
    "ref": "कुमारसम्भवम्->1.22",
    "verse": "सा भूधराणामधिपेन तस्यां समाधिमत्यामुदपादि भव्या ।\nसम्यक्प्रयोगादपरिक्षतायां नीताविवोत्साहगुणेन सम्पत्"
  },
  {
    "ref": "कुमारसम्भवम्->1.23",
    "verse": "प्रसन्नदिक्पांसुविविक्तवातं शङ्खस्वनानन्तरपुष्पवृष्टि ।\nशरीरिणां स्थावरजङ्गमानां सुखाय तज्जन्मदिनं बभूव"
  },
  {
    "ref": "कुमारसम्भवम्->1.24",
    "verse": "तया दुहित्रा सुतरां सवित्री स्फुरत्प्रभामण्डलया चकासे ।\nविदूरभूमिर्नवमेघशब्दादुद्भिन्नया रत्नशलाकयेव"
  },
  {
    "ref": "कुमारसम्भवम्->1.25",
    "verse": "दिने दिने सा परिवर्धमाना लब्धोदया चान्द्रमसीव लेखा ।\nपुपोष लावण्यमयान्विशेषाञ्ज्योत्स्नान्तराणीव कलान्तराणि"
  },
  {
    "ref": "कुमारसम्भवम्->1.26",
    "verse": "तां पार्वतीत्याभिजनेन नाम्ना बन्धुप्रियां बन्धुजनो जुहाव ।\nउ मेति मात्रा तपसो निषिद्धा पश्चादुमाख्यां सुमुखी जगाम"
  },
  {
    "ref": "कुमारसम्भवम्->1.27",
    "verse": "महीभृतः पुत्रवतो ऽपि दृष्टिस्तस्मिन्नपत्ये न जगाम तृप्तिम् ।\nअनन्तपुष्पस्य मधोर्हि चूते द्विरेफमाला सविशेषसङ्गा"
  },
  {
    "ref": "कुमारसम्भवम्->1.28",
    "verse": "प्रभामहत्या शिखयेव दीपस्त्रिमार्गयेव त्रिदिवस्य मार्गः ।\nसंस्कारवत्येव गिरा मनीषी तया स पूतश्च विभूषितश्च"
  },
  {
    "ref": "कुमारसम्भवम्->1.29",
    "verse": "मन्दाकिनीसैकतवेदिकाभिः सा कन्दुकैः कृत्रिमपुत्रकैश्च ।\nरेमे मुहुर्मध्यगता सखीनां क्रीडारसं निर्विशतीव बाल्ये"
  },
  {
    "ref": "कुमारसम्भवम्->1.30",
    "verse": "तां हंसमालाः शरदीव गङ्गां महौषधिं नक्तमिवात्मभासः ।\nस्थिरोपदेशामुपदेशकाले प्रपेदिरे प्राक्तनजन्मविद्याः"
  },
  {
    "ref": "कुमारसम्भवम्->1.31",
    "verse": "असम्भृतं मण्डनमङ्गयष्टेरनासवाख्यं करणं मदस्य ।\nकामस्य पुष्पव्यतिरिक्तमस्त्रं बाल्यात्परं साथ वयः प्रपेदे"
  },
  {
    "ref": "कुमारसम्भवम्->1.32",
    "verse": "उन्मीलितं तूलिकयेव चित्रं सूर्यांशुभिर्भिन्नमिवारविन्दम् ।\nबभूव तस्याश्चतुरस्रशोभि वपुर्विभक्तं नवयौवनेन"
  },
  {
    "ref": "कुमारसम्भवम्->1.33",
    "verse": "अभ्युन्नताङ्गुष्ठनखप्रभाभिर्निक्षेपणाद्रागमिवोद्गिरन्तौ ।\nआजह्रतुस्तच्चरणौ पृथिव्यां स्थलारविन्दश्रियमव्यवस्थाम्"
  },
  {
    "ref": "कुमारसम्भवम्->1.34",
    "verse": "सा राजहंसैरिव सन्नताङ्गी गतेषु लीलाञ्चितविक्रमेषु ।\nव्यनीयत प्रत्युपदेशलुब्धैरादित्सुभिर्नूपुरसिञ्जितानि"
  },
  {
    "ref": "कुमारसम्भवम्->1.35",
    "verse": "वृत्तानुपूर्वे च न चातिदीर्घे जङ्घे शुभे सृष्टवतस्तदीये ।\nशेषाङ्गनिर्माणविधौ विधातुर्लावण्य उत्पाद्य इवास यत्नः"
  },
  {
    "ref": "कुमारसम्भवम्->1.36",
    "verse": "नागेन्द्रहस्तास्त्वचि कर्कशत्वादेकान्तशैत्यात्कदलीविशेषाः ।\nलब्ध्वापि लोके परिणाहि रूपं जातास्तदूर्वोरुपमानबाह्याः"
  },
  {
    "ref": "कुमारसम्भवम्->1.37",
    "verse": "एतावता नन्वनुमेयशोभं काञ्चीगुणस्थानमनिन्दितायाः ।\nआरोपितं यद्गिरिशेन पश्चादनन्यनारीकमनीयमङ्कम्"
  },
  {
    "ref": "कुमारसम्भवम्->1.38",
    "verse": "तस्याः प्रविष्टा नतनाभिरन्ध्रं रराज तन्वी नवलोमराजिः ।\nनीवीमतिक्रम्य सितेतरस्य तन्मेखलामध्यमणेरिवार्चिः"
  },
  {
    "ref": "कुमारसम्भवम्->1.39",
    "verse": "मध्येन सा वेदिविलग्नमध्या वलित्रयं चारु बभार बाला ।\nआरोहणार्थं नवयौवनेन कामस्य सोपानमिव प्रयुक्तम्"
  },
  {
    "ref": "कुमारसम्भवम्->1.40",
    "verse": "अन्योन्यमुत्पीडयदुत्पलाक्ष्याः स्तनद्वयं पाण्डु तथा प्रवृद्धम् ।\nमध्ये यथा श्याममुखस्य तस्य मृणालसूत्रान्तरमप्यलभ्यम्"
  },
  {
    "ref": "कुमारसम्भवम्->1.41",
    "verse": "शिरीषपुष्पाधिकसौकुमार्यौ बाहू तदीयाविति मे वितर्कः ।\nपराजितेनापि कृतौ हरस्य यौ कण्ठपाशौ मकरध्वजेन"
  },
  {
    "ref": "कुमारसम्भवम्->1.42",
    "verse": "कण्ठस्य तस्याः स्तनबन्धुरस्य मुक्ताकलापस्य च निस्तलस्य ।\nअन्योन्यशोभाजननाद्बभूव साधारणो भूषणभूष्यभावः"
  },
  {
    "ref": "कुमारसम्भवम्->1.43",
    "verse": "चन्द्रं गता पद्मगुणान्न भुङ्क्ते पद्माश्रिता चान्द्रमसीमभिख्याम् ।\nउमामुखं तु प्रतिपद्य लोला द्विसंश्रयां प्रीतिमवाप लक्ष्मीः"
  },
  {
    "ref": "कुमारसम्भवम्->1.44",
    "verse": "पुष्पं प्रवालोपहितं यदि स्यान्मुक्ताफलं वा स्फुटविद्रुमस्थम् ।\nततो ऽनुकुर्याद्विशदस्य तस्यास्ताम्रौष्ठपर्यस्तरुचः स्मितस्य"
  },
  {
    "ref": "कुमारसम्भवम्->1.45",
    "verse": "स्वरेण तस्याममृतस्रुतेव प्रजल्पितायामभिजातवाचि ।\nअप्यन्यपुष्टा प्रतिकूलशब्दा श्रोतुर्वितन्त्रीरिव ताड्यमाना"
  },
  {
    "ref": "कुमारसम्भवम्->1.46",
    "verse": "प्रवातनीलोत्पलनिर्विशेषमधीरविप्रेक्षितमायताक्ष्या ।\nतया गृहीतं नु मृगाङ्गनाभ्यस्ततो गृहीतं नु मृगाङ्गनाभिः"
  },
  {
    "ref": "कुमारसम्भवम्->1.47",
    "verse": "तस्याः शलाकाञ्जननिर्मितेव कान्तिर्भ्रुवोरानतलेखयोर्या ।\nतां वीक्ष्य लीलाचतुरामनङ्गः स्वचापसौन्दर्यमदं मुमोच"
  },
  {
    "ref": "कुमारसम्भवम्->1.48",
    "verse": "लज्जा तिरश्चां यदि चेतसि स्यादसंशयं पर्वतराजपुत्र्याः ।\nतं केशपाशं प्रसमीक्ष्य कुर्युर्वालप्रियत्वं शिथिलं चमर्यः"
  },
  {
    "ref": "कुमारसम्भवम्->1.49",
    "verse": "सर्वोपमाद्रव्यसमुच्चयेन यथाप्रदेशं विनिवेशितेन ।\nसा निर्मिता विश्वसृजा प्रयत्नादेकस्थसौन्दर्यदिदृक्षयेव"
  },
  {
    "ref": "कुमारसम्भवम्->1.50",
    "verse": "तां नारदः कामचरः कदा चित्कन्यां किल प्रेक्ष्य पितुः समीपे ।\nसमादिदेशैकवधूं भवित्रीं प्रेम्णा शरीरार्धहरां हरस्य"
  },
  {
    "ref": "कुमारसम्भवम्->1.51",
    "verse": "गुरुः प्रगल्-भे ऽपि वयस्यतो ऽस्यास्तस्थौ निवृत्तान्यवराभिलाषः ।\nऋते कृशानोर्न हि मन्त्रपूतमर्हन्ति तेजांस्यपराणि हव्यम्"
  },
  {
    "ref": "कुमारसम्भवम्->1.52",
    "verse": "अयाचितारं न हि देवदेवमद्रिः सुतां ग्राहयितुं शशाक ।\nअभ्यर्थनाभङ्गभयेन साधुर्माध्यस्थ्यमिष्टे ऽप्यवलम्बते ऽर्थे"
  },
  {
    "ref": "कुमारसम्भवम्->1.53",
    "verse": "यदैव पूर्वे जनने शरीरं सा दक्षरोषात्सुदती ससर्ज ।\nतदाप्रभृत्येव विमुक्तसङ्गः पतिः पशूनामपरिग्रहो ऽभूत्"
  },
  {
    "ref": "कुमारसम्भवम्->1.54",
    "verse": "स कृत्तिवासास्तपसे यतात्मा गङ्गाप्रवाहोक्षितदेवदारु ।\nप्रस्थं हिमाद्रेर्मृगनाभिगन्धि किं चित्क्वणत्किन्नरमध्युवास"
  },
  {
    "ref": "कुमारसम्भवम्->1.55",
    "verse": "गणा नमेरुप्रसवावतंसा भूर्जत्वचः स्पर्शवतीर्दधानाः ।\nमनःशिलाविच्छुरिता निषेदुः शैलेयनद्धेषु शिलातलेषु"
  },
  {
    "ref": "कुमारसम्भवम्->1.56",
    "verse": "तुषारसङ्घातशिलाः खुराग्रैः समुल्लिखन्दर्पकलः ककुद्मान् ।\nदृष्टः कथं चिद्गवयैर्विविग्नैरसोढसिंहध्वनिरुन्ननाद"
  },
  {
    "ref": "कुमारसम्भवम्->1.57",
    "verse": "तत्राग्निमाधाय समित्समिद्धं स्वमेव मूर्त्यन्तरमष्टमूर्तिः ।\nस्वयं विधाता तपसः फलानाम्केनापि कामेन तपश्चचार"
  },
  {
    "ref": "कुमारसम्भवम्->1.58",
    "verse": "अनर्घ्यमर्घ्येण तमद्रिनाथः स्वर्गौकसामर्चितमर्चयित्वा ।\nआराधनायास्य सखीसमेतां समादिदेश प्रयतां तनूजाम्"
  },
  {
    "ref": "कुमारसम्भवम्->1.59",
    "verse": "प्रत्यर्थिभूतामपि तां समाधेः शुश्रूषमाणां गिरिशो ऽनुमेने ।\nविकारहेतौ सति विक्रियन्ते येषां न चेतांसि त एव धीराः"
  },
  {
    "ref": "कुमारसम्भवम्->1.60",
    "verse": "अवचितबलिपुष्पा वेदिसम्मार्गदक्षा \nनियमविधिजलानां बर्हिषां चोपनेत्री ।\nगिरिशमुपचचार प्रत्यहं सा सुकेशी\nनियमितपरिखेदा तच्छिरश्चन्द्रपादैः"
  },
  {
    "ref": "कुमारसम्भवम्->2.1",
    "verse": "तस्मिन्विप्रकृताः काले तारकेण दिवौकसः ।\nतुरासाहं पुरोधाय धाम स्वायम्भुवं ययुः"
  },
  {
    "ref": "कुमारसम्भवम्->2.3",
    "verse": "तेषामाविरभूद्ब्रह्मा परिम्लानमुखश्रियाम् ।\nसरसां सुप्तपद्मानां प्रातर्दीधितिमानिव ॥ २।२,॥\n\nअथ सर्वस्य धातारं ते सर्वे सर्वतोमुखम् ।\nवागीशं वाग्भिरर्थ्याभिः प्रणिपत्योपतस्थिरे"
  },
  {
    "ref": "कुमारसम्भवम्->2.4",
    "verse": "नमस्त्रिमूर्तये तुभ्यं प्राक्सृष्टेः केवलात्मने ।\nगुणत्रयविभागाय पश्चाद्भेदमुपेयुषे"
  },
  {
    "ref": "कुमारसम्भवम्->2.5",
    "verse": "यदमोघमपामन्तरुप्तं बीजमज त्वया ।\nअतश्चराचरं विश्वं प्रभवस्तस्य गीयसे"
  },
  {
    "ref": "कुमारसम्भवम्->2.6",
    "verse": "तिसृभिस्त्वमवस्थाभिर्महिमानमुदीरयन् ।\nप्रलयस्थितिसर्गाणामेकः कारणतां गतः"
  },
  {
    "ref": "कुमारसम्भवम्->2.7",
    "verse": "स्त्रीपुंसावात्मभागौ ते भिन्नमूर्तेः सिसृक्षया ।\nप्रसूतिभाजः सर्गस्य तावेव पितरौ स्मृतौ"
  },
  {
    "ref": "कुमारसम्भवम्->2.8",
    "verse": "स्वकालपरिमाणेन व्यस्तरात्रिन्दिवस्य ते ।\nयौ तु स्वप्नावबोधौ तौ भूतानां प्रलयोदयौ"
  },
  {
    "ref": "कुमारसम्भवम्->2.9",
    "verse": "जगद्योनिरयोनिस्त्वं जगदन्तो निरन्तकः ।\nजगदादिरनादिस्त्वं जगदीशो निरीश्वरः"
  },
  {
    "ref": "कुमारसम्भवम्->2.10",
    "verse": "आत्मानमात्मना वेत्सि सृजस्यात्मानमात्मना ।\nआत्मना कृतिना च त्वमात्मन्येव प्रलीयसे"
  },
  {
    "ref": "कुमारसम्भवम्->2.11",
    "verse": "द्रवः सङ्घातकठिनः स्थूलः सूक्ष्मो लघुर्गुरुः ।\nव्यक्तो व्यक्तेतरश्चासि प्राकाम्यं ते विभूतिषु"
  },
  {
    "ref": "कुमारसम्भवम्->2.12",
    "verse": "उद्घातः प्रणवो यासां न्यायैस्त्रिभिरुदीरणम् ।\nकर्म यज्ञः फलं स्वर्गस्तासां त्वं प्रभवो गिराम्"
  },
  {
    "ref": "कुमारसम्भवम्->2.13",
    "verse": "त्वामामनन्ति प्रकृतिं पुरुषार्थप्रवर्तिनीम् ।\nतद्दर्शिनमुदासीनं त्वामेव पुरुषं विदुः"
  },
  {
    "ref": "कुमारसम्भवम्->2.14",
    "verse": "त्वं पितॄणामपि पिता देवानामपि देवता ।\nपरतो ऽपि परश्चासि विधाता वेधसामपि"
  },
  {
    "ref": "कुमारसम्भवम्->2.15",
    "verse": "त्वमेव हव्यं होता च भोज्यं भोक्ता च शाश्वतः ।\nवेद्यं च वेदिता चासि ध्याता ध्येयं च यत्परम्"
  },
  {
    "ref": "कुमारसम्भवम्->2.16",
    "verse": "इति तेभ्यः स्तुतीः श्रुत्वा यथार्था हृदयङ्गमाः ।\nप्रसादाभिमुखो वेधाः प्रत्युवाच दिवौकसः"
  },
  {
    "ref": "कुमारसम्भवम्->2.17",
    "verse": "पुराणस्य कवेस्तस्य चतुर्मुखसमीरिता ।\nप्रवृत्तिरासीच्छब्दानां चरितार्था चतुष्टयी"
  },
  {
    "ref": "कुमारसम्भवम्->2.18",
    "verse": "स्वागतं स्वानधीकारान्प्रभावैरवलम्ब्य वः ।\nयुगपद्युगबाहुभ्यः प्राप्तेभ्यः प्राज्यविक्रमाः"
  },
  {
    "ref": "कुमारसम्भवम्->2.19",
    "verse": "किमिदं द्युतिमात्मीयां न बिभ्रति यथा पुरा ।\nहिमक्लिष्टप्रकाशानि ज्योतींषीव मुखानि वः"
  },
  {
    "ref": "कुमारसम्भवम्->2.20",
    "verse": "प्रशमादर्चिषामेतदनुद्गीर्णसुरायुधम् ।\nवृत्रस्य हन्तुः कुलिशं कुण्ठिताश्रीव लक्ष्यते"
  },
  {
    "ref": "कुमारसम्भवम्->2.21",
    "verse": "किं चायमरिदुर्वारः पाणौ पाशः प्रचेतसः ।\nमन्त्रेण हतवीर्यस्य फणिनो दैन्यमाश्रितः"
  },
  {
    "ref": "कुमारसम्भवम्->2.22",
    "verse": "कुबेरस्य मनःशल्यं शंसतीव पराभवम् ।\nअपविद्धगदो बाहुर्भग्नशाख इव द्रुमः"
  },
  {
    "ref": "कुमारसम्भवम्->2.23",
    "verse": "यमो ऽपि विलिखन्भूमिं दण्डेनास्तमितत्विषा ।\nकुरुते ऽस्मिन्नमोघे ऽपि निर्वाणालातलाघवम्"
  },
  {
    "ref": "कुमारसम्भवम्->2.24",
    "verse": "अमी च कथमादित्याः प्रतापक्षतिशीतलाः ।\nचित्रन्यस्ता इव गताः प्रकामालोकनीयताम्"
  },
  {
    "ref": "कुमारसम्भवम्->2.25",
    "verse": "पर्याकुलत्वान्मरुतां वेगभङ्गो ऽनुमीयते ।\nअम्भसामोघसंरोधः प्रतीपगमनादिव"
  },
  {
    "ref": "कुमारसम्भवम्->2.26",
    "verse": "आवर्जितजटामौलि- विलम्बिशशिकोटयः ।\nरुद्राणामपि मूर्धानः क्षतहुङ्कारशंसिनः"
  },
  {
    "ref": "कुमारसम्भवम्->2.27",
    "verse": "लब्धप्रतिष्ठाः प्रथमं यूयं किं बलवत्तरैः ।\nअपवादैरिवोत्सर्गाः कृतव्यावृत्तयः परैः"
  },
  {
    "ref": "कुमारसम्भवम्->2.28",
    "verse": "तद्ब्रूत वत्साः किमितः प्रार्थयध्वे समागताः ।\nमयि सृष्टिर्हि लोकानां रक्षा युष्मास्ववस्थिता"
  },
  {
    "ref": "कुमारसम्भवम्->2.29",
    "verse": "ततो मन्दानिलोद्धूत- कमलाकरशोभिना ।\nगुरुं नेत्रसहस्रेण चोदयामास वासवः"
  },
  {
    "ref": "कुमारसम्भवम्->2.30",
    "verse": "स द्विनेत्रो हरेश्चक्षुः सहस्रनयनाधिकम् ।\nवाचस्पतिरुवाचेदं प्राञ्जलिर्जलजासनम्"
  },
  {
    "ref": "कुमारसम्भवम्->2.31",
    "verse": "एवं यदात्थ भगवन्नामृष्टं नः परैः पदम् ।\nप्रत्येकं विनियुक्तात्मा कथं न ज्ञास्यसि प्रभो"
  },
  {
    "ref": "कुमारसम्भवम्->2.32",
    "verse": "भवल्लब्धवरोदीर्णस्तारकाख्यो महासुरः ।\nउपप्लवाय लोकानां धूमकेतुरिवोत्थितः"
  },
  {
    "ref": "कुमारसम्भवम्->2.33",
    "verse": "पुरे तावन्तमेवास्य तनोति रविरातपम् ।\nदीर्घिकाकमलोन्मेषो यावन्मात्रेण साध्यते"
  },
  {
    "ref": "कुमारसम्भवम्->2.34",
    "verse": "सर्वाभिः सर्वदा चन्द्रस्तं कलाभिर्निषेवते ।\nनादत्ते केवलां लेखां हरचूडामणीकृताम्"
  },
  {
    "ref": "कुमारसम्भवम्->2.35",
    "verse": "व्यावृत्तगतिरुद्याने कुसुमस्तेयसाध्वसात् ।\nन वाति वायुस्तत्पार्श्वे तालवृन्तानिलाधिकम्"
  },
  {
    "ref": "कुमारसम्भवम्->2.36",
    "verse": "पर्यायसेवामुत्सृज्य पुष्पसम्भारतत्पराः ।\nउद्यानपालसामान्यमृतवस्तमुपासते"
  },
  {
    "ref": "कुमारसम्भवम्->2.37",
    "verse": "तस्योपायनयोग्यानि रत्नानि सरितां पतिः ।\nकथमप्यम्भसामन्तरा निष्पत्तेः प्रतीक्षते"
  },
  {
    "ref": "कुमारसम्भवम्->2.38",
    "verse": "ज्वलन्मणिशिखाश्चैनं वासुकिप्रमुखा निशि ।\nस्थिरप्रदीपतामेत्य भुजङ्गाः पर्युपासते"
  },
  {
    "ref": "कुमारसम्भवम्->2.39",
    "verse": "तत्कृतानुग्रहापेक्षी तं मुहुर्दूतहारितैः ।\nअनुकूलयतीन्द्रो ऽपि कल्पद्रुमविभूषणैः"
  },
  {
    "ref": "कुमारसम्भवम्->2.40",
    "verse": "इत्थमाराध्यमानो ऽपि क्लिश्नाति भुवनत्रयम् ।\nशाम्येत्प्रत्यपकारेण नोपकारेण दुर्जनः"
  },
  {
    "ref": "कुमारसम्भवम्->2.41",
    "verse": "तेनामरवधूहस्तैः सदयालूनपल्लवाः ।\nअभिज्ञाश्छेदपातानां क्रियन्ते नन्दनद्रुमाः"
  },
  {
    "ref": "कुमारसम्भवम्->2.42",
    "verse": "वीज्यते स हि संसुप्तः श्वाससाधारणानिलैः ।\nचामरैः सुरबन्दीनां बाष्पशीकरवर्षिभिः"
  },
  {
    "ref": "कुमारसम्भवम्->2.43",
    "verse": "उत्पाट्य मेरुश‍ृङ्गाणि क्षुण्णानि हरितां खुरैः ।\nआक्रीडपर्वतास्तेन कल्पिताः स्वेषु वेश्मसु"
  },
  {
    "ref": "कुमारसम्भवम्->2.44",
    "verse": "मन्दाकिन्याः पयःशेषं दिग्वारणमदाविलम् ।\nहेमाम्भोरुहसस्यानां तद्वाप्यो धाम साम्प्रतम्"
  },
  {
    "ref": "कुमारसम्भवम्->2.45",
    "verse": "भुवनालोकनप्रीतिः स्वर्गिभिर्नानुभूयते ।\nखिलीभूते विमानानां तदापातभयात्पथि"
  },
  {
    "ref": "कुमारसम्भवम्->2.46",
    "verse": "यज्वभिः सम्भृतं हव्यं विततेष्वध्वरेषु सः ।\nजातवेदोमुखान्मायी मिषतामाच्छिनत्ति नः"
  },
  {
    "ref": "कुमारसम्भवम्->2.47",
    "verse": "उच्चैरुच्चैःश्रवास्तेन हयरत्नमहारि च ।\nदेहबद्धमिवेन्द्रस्य चिरकालार्जितं यशः"
  },
  {
    "ref": "कुमारसम्भवम्->2.48",
    "verse": "तस्मिन्नुपायाः सर्वे नः क्रूरे प्रतिहतक्रियाः ।\nवीर्यवत्यौषधानीव विकारे सान्निपातिके"
  },
  {
    "ref": "कुमारसम्भवम्->2.49",
    "verse": "जयाशा यत्र चास्माकं प्रतिघातोत्थितार्चिषा ।\nहरिचक्रेण तेनास्य कण्ठे निष्क इवार्पितः"
  },
  {
    "ref": "कुमारसम्भवम्->2.50",
    "verse": "तदीयास्तोयदेष्वद्य पुष्करावर्तकादिषु ।\nअभ्यस्यन्ति तटाघातं निर्जितैरावता गजाः"
  },
  {
    "ref": "कुमारसम्भवम्->2.51",
    "verse": "तदिच्छामो विभो सृष्टं सेनान्यं तस्य शान्तये ।\nकर्मबन्धच्छिदं धर्मं भवस्येव मुमुक्षवः"
  },
  {
    "ref": "कुमारसम्भवम्->2.52",
    "verse": "गोप्तारं सुरसैन्यानां यं पुरस्कृत्य गोत्रभित् ।\nप्रत्यानेष्यति शत्रुभ्यो बन्दीमिव जयश्रियम्"
  },
  {
    "ref": "कुमारसम्भवम्->2.53",
    "verse": "वचस्यवसिते तस्मिन्ससर्ज गिरमात्मभूः ।\nगर्जितानन्तरां वृष्टिं सौभाग्येन जिगाय या"
  },
  {
    "ref": "कुमारसम्भवम्->2.54",
    "verse": "सम्पत्स्यते वः कामो यं कालः कश्चित्प्रतीक्ष्यताम् ।\nन त्वस्य सिद्धौ यास्यामि सर्गव्यापारमात्मना"
  },
  {
    "ref": "कुमारसम्भवम्->2.55",
    "verse": "इतः स दैत्यः प्राप्तश्रीर्नेत एवार्हति क्षयम् ।\nविषवृक्षो ऽपि संवर्ध्य स्वयं छेत्तुमसाम्प्रतम्"
  },
  {
    "ref": "कुमारसम्भवम्->2.56",
    "verse": "वृतं तेनेदमेव प्राङ्मया चास्मै प्रतिश्रुतम् ।\nवरेण शमितं लोकानलं दग्धुं हि तत्तपः"
  },
  {
    "ref": "कुमारसम्भवम्->2.57",
    "verse": "संयुगे सांयुगीनं तमुद्यतं प्रसहेत कः ।\nअंशादृते निषिक्तस्य नीललोहितरेतसः"
  },
  {
    "ref": "कुमारसम्भवम्->2.58",
    "verse": "स हि देवः परं ज्योतिस्तमःपारे व्यवस्थितम् ।\nपरिच्छिन्नप्रभावर्द्धिर्न मया न च विष्णुना"
  },
  {
    "ref": "कुमारसम्भवम्->2.59",
    "verse": "उमारूपेण ते यूयं संयमस्तिमितं मनः ।\nशम्भोर्यतध्वमाक्रष्टुमयस्कान्तेन लोहवत्"
  },
  {
    "ref": "कुमारसम्भवम्->2.60",
    "verse": "उभे एव क्षमे वोढुमुभयोर्वीर्यमाहितम् ।\nसा वा शम्भोस्तदीया वा मूर्तिर्जलमयी मम"
  },
  {
    "ref": "कुमारसम्भवम्->2.61",
    "verse": "तस्यात्मा शितिकण्ठस्य सैनापत्यमुपेत्य वः ।\nमोक्ष्यते सुरबन्दीनां वेणीर्वीर्यविभूतिभिः"
  },
  {
    "ref": "कुमारसम्भवम्->2.62",
    "verse": "इति व्याहृत्य विबुधान्विश्वयोनिस्तिरोदधे ।\nमनस्याहितकर्तव्यास्ते ऽपि प्रतिययुर्दिवम्"
  },
  {
    "ref": "कुमारसम्भवम्->2.63",
    "verse": "तत्र निश्चित्य कन्दर्पमगमत्पाकशासनः ।\nमनसा कार्यसंसिद्धि- त्वराद्विगुणरंहसा"
  },
  {
    "ref": "कुमारसम्भवम्->2.64",
    "verse": "अथ स ललितयोषिद्भ्रूलताचारुश‍ृङ्गं\nरतिवलयपदाङ्के चापमासज्य कण्ठे ।\nसहचरमधुहस्तन्यस्तचूताङ्कुरास्त्रः\nशतमखमुपतस्थे प्राञ्जलिः पुष्पधन्वा"
  },
  {
    "ref": "कुमारसम्भवम्->3.1",
    "verse": "तस्मिन्मघोनस्त्रिदशान्विहाय सहस्रमक्ष्णां युगपत्पपात ।\nप्रयोजनापेक्षितया प्रभूणां प्रायश्चलं गौरवमाश्रितेषु"
  },
  {
    "ref": "कुमारसम्भवम्->3.2",
    "verse": "स वासवेनासनसन्निकृष्टमितो निषीदेति विसृष्टभूमिः ।\nभर्तुः प्रसादं प्रतिनन्द्य मूर्ध्ना वक्तुं मिथः प्राक्रमतैवमेनम्"
  },
  {
    "ref": "कुमारसम्भवम्->3.3",
    "verse": "आज्ञापय ज्ञातविशेष पुंसां लोकेषु यत्ते करणीयमस्ति ।\nअनुग्रहं संस्मरणप्रवृत्तमिच्छामि संवर्धितमाज्ञया ते"
  },
  {
    "ref": "कुमारसम्भवम्->3.4",
    "verse": "केनाभ्यसूया पदकाङ्क्षिणा ते नितान्तदीर्घैर्जनिता तपोभिः ।\nयावद्भवत्याहितसायकस्य मत्कार्मुकस्यास्य निदेशवर्ती"
  },
  {
    "ref": "कुमारसम्भवम्->3.5",
    "verse": "असम्मतः कस्तव मुक्तिमार्गं पुनर्भवक्लेशभयात्प्रपन्नः ।\nबद्धश्चिरं तिष्ठतु सुन्दरीणामारेचितभ्रूचतुरैः कटाक्षैः"
  },
  {
    "ref": "कुमारसम्भवम्->3.6",
    "verse": "अध्यापितस्योशनसापि नीतिं प्रयुक्तरागप्रणिधिर्द्विषस्ते ।\nकस्यार्थधर्मौ वद पीडयामि सिन्धोस्तटावोघ इव प्रवृद्धः"
  },
  {
    "ref": "कुमारसम्भवम्->3.7",
    "verse": "कामेकपत्नीव्रतदुःखशीलां लोलं मनश्चारुतया प्रविष्टाम् ।\nनितम्बिनीमिच्छसि मुक्तलज्जां कण्ट्ःए स्वयङ्ग्राहनिषक्तबाहुम्"
  },
  {
    "ref": "कुमारसम्भवम्->3.8",
    "verse": "कयासि कामिन्सुरतापराधात्पादानतः कोपनयावधूतः ।\nयस्याः करिष्यामि दृढानुतापं प्रवालशय्याशरणं शरीरम्"
  },
  {
    "ref": "कुमारसम्भवम्->3.9",
    "verse": "प्रसीद विश्राम्यतु वीर वज्रं शरैर्मदीयैः कतमः सुरारिः ।\nबिभेतु मोघीकृतबाहुवीर्यः स्त्रीभ्यो ऽपि कोपस्फुरिताधराभ्यः"
  },
  {
    "ref": "कुमारसम्भवम्->3.10",
    "verse": "तव प्रसादात्कुसुमायुधो ऽपि सहायमेकं मधुमेव लब्ध्वा ।\nकुर्यां हरस्यापि पिनाकपाणेर्धैर्यच्युतिं के मम धन्विनो ऽन्ये"
  },
  {
    "ref": "कुमारसम्भवम्->3.11",
    "verse": "अथोरुदेशादवतार्य पादमाक्रान्तिसम्भावितपादपीठम् ।\nसङ्कल्पिथार्थे विवृतात्मशक्तिमाखण्डलः काममिदं बभाषे"
  },
  {
    "ref": "कुमारसम्भवम्->3.12",
    "verse": "सर्वं सखे त्वय्युपपन्नमेतदुभे ममास्त्रे कुलिशं भवांश्च ।\nवज्रं तपोवीर्यमहत्सु कुण्ट्ःअं त्वं सर्वतोगामि च साधकं च"
  },
  {
    "ref": "कुमारसम्भवम्->3.13",
    "verse": "अवैमि ते सारमतः खलु त्वां कार्ये गुरुण्यात्मसमं नियोक्ष्ये ।\nव्यादिश्यते भूधरतामवेक्ष्य कृष्णेन देहोद्वहनाय शेषः"
  },
  {
    "ref": "कुमारसम्भवम्->3.14",
    "verse": "आशंसता बाणगतिं वृषाङ्के कार्यं त्वया नः प्रतिपन्नकल्पम् ।\nनिबोध यज्ञांशभुजामिदानीमुच्चैर्द्विषामीप्सितमेतदेव"
  },
  {
    "ref": "कुमारसम्भवम्->3.15",
    "verse": "अमी हि वीर्यप्रभवं भवस्य जयाय सेनान्यमुशन्ति देवाः ।\nस च त्वदेकेषुनिपातसाध्यो ब्रह्माङ्गभूर्ब्रह्मणि योजितात्मा"
  },
  {
    "ref": "कुमारसम्भवम्->3.16",
    "verse": "तस्मै हिमाद्रेः प्रयतां तनूजां यतात्मने रोचयितुं यतस्व ।\nयोषित्सु तद्वीर्यनिषेकभूमिः सैव क्षमेत्यात्मभुवोपदिष्टम्"
  },
  {
    "ref": "कुमारसम्भवम्->3.17",
    "verse": "गुरोर्नियोगाच्च नगेन्द्रकन्या स्थाणुं तपस्यन्तमधित्यकायाम् ।\nअन्वास्त इत्यप्सरसां मुखेभ्यः श्रुतं मया मत्प्रणिधिः स वर्गः"
  },
  {
    "ref": "कुमारसम्भवम्->3.18",
    "verse": "तद्गच्छ सिद्ध्यै कुरु देवकार्यमर्थो ऽयमर्थान्तरभाव्य एव ।\nअपेक्षते प्रत्ययमुत्तमं त्वां बीजाङ्कुरः प्रागुदयादिवाम्भः"
  },
  {
    "ref": "कुमारसम्भवम्->3.19",
    "verse": "तस्मिन्सुराणां विजयाभ्युपाये तवैव नामास्त्रगतिः कृती त्वम् ।\nअप्यप्रसिद्धं यशसे हि पुंसामनन्यसाधारणमेव कर्म"
  },
  {
    "ref": "कुमारसम्भवम्->3.20",
    "verse": "सुराः समभ्यर्थयितार एते कार्यं त्रयाणामपि विष्टपानाम् ।\nचापेन ते कर्म न चातिहिंस्रमहो बतासि स्पृहणीयवीर्यः"
  },
  {
    "ref": "कुमारसम्भवम्->3.21",
    "verse": "मधुश्च ते मन्मथ साहचर्यादासवनुक्तो ऽपि सहाय एव ।\nसमीरणो नोदयिता भवेति व्यादिश्यते केन हुताशनस्य"
  },
  {
    "ref": "कुमारसम्भवम्->3.22",
    "verse": "तथेति शेषामिव भर्तुराज्ञामादाय मूर्ध्ना मदनः प्रतस्थे ।\nऐरावतास्फालनकर्कशेन हस्तेन पस्पर्श तदङ्गमिन्द्रः"
  },
  {
    "ref": "कुमारसम्भवम्->3.23",
    "verse": "स माधवेनाभिमतेन सख्या रत्या च साशङ्कमनुप्रयातः ।\nअङ्गव्ययप्रार्थितकार्यसिद्धिः स्थाण्वाश्रमं हैमवतं जगाम"
  },
  {
    "ref": "कुमारसम्भवम्->3.24",
    "verse": "तस्मिन्वने संयमिनां मुनीनां तपःसमाधेः प्रतिकूलवर्ती ।\nसङ्कल्पयोनेरभिमानभूतमात्मानमाधाय मधुर्जजृम्भे"
  },
  {
    "ref": "कुमारसम्भवम्->3.25",
    "verse": "कुबेरगुप्तां दिशमुष्णरश्मौ गन्तुं प्रवृत्ते समयं विलङ्घ्य ।\nदिग्दक्षिणा गन्धवहं मुखेन व्यलीकनिःश्वासमिवोत्ससर्ज"
  },
  {
    "ref": "कुमारसम्भवम्->3.26",
    "verse": "असूत सद्यः कुसुमान्यशोकः स्कन्धात्प्रभृत्येव सपल्लवानि ।\nपादेन नापैक्षत सुन्दरीणां सम्पर्कमासिञ्जितनूपुरेण"
  },
  {
    "ref": "कुमारसम्भवम्->3.27",
    "verse": "सद्यः प्रवालोद्गमचारुपत्रे नीते समाप्तिं नवचूतबाणे ।\nनिवेशयामास मधुर्द्विरेफान्नामाक्षराणीव मनोभवस्य"
  },
  {
    "ref": "कुमारसम्भवम्->3.28",
    "verse": "वर्णप्रकर्षे सति कर्णिकारं दुनोति निर्गन्धतया स्म चेतः ।\nप्रायेण सामग्र्यविधौ गुणानां पराङ्मुखी विश्वसृजः प्रवृत्तिः"
  },
  {
    "ref": "कुमारसम्भवम्->3.29",
    "verse": "बालेन्दुवक्राण्यविकासभावाद्बभुः पलाशान्यतिलोहितानि ।\nसद्यो वसन्तेन समागतानां नखक्षतानीव वनस्थलीनाम्"
  },
  {
    "ref": "कुमारसम्भवम्->3.30",
    "verse": "लग्नद्विरेफाञ्जनभक्तिचित्रम्मुखे मधुश्रीस्तिलकं प्रकाश्य ।\nरागेण बालारुणकोमलेन चूतप्रवालोष्ठमलञ्चकार"
  },
  {
    "ref": "कुमारसम्भवम्->3.31",
    "verse": "मृगाः प्रियालद्रुममञ्जरीणां रजःकणैर्विघ्नितदृष्टिपाताः ।\nमदोद्धताः प्रत्यनिलं विचेरुर्वनस्थलीर्मर्मरपत्रमोक्षाः"
  },
  {
    "ref": "कुमारसम्भवम्->3.32",
    "verse": "चूताङ्कुरास्वादकषायकण्ठः पुंस्कोकिलो यन्मधुरं चुकूज ।\nमनस्विनीमानविघातदक्षं तदेव जातं वचनं स्मरस्य"
  },
  {
    "ref": "कुमारसम्भवम्->3.33",
    "verse": "हिमव्यपायाद्विशदाधराणामापाण्डुरीभूतमुखच्छवीनाम् ।\nस्वेदोद्गमः किम्पुरुषाङ्गनानां चक्रे पदं पत्रविशेषकेषु"
  },
  {
    "ref": "कुमारसम्भवम्->3.34",
    "verse": "तपस्विनः स्थाणुवनौकसस्तामाकालिकीं वीक्ष्य मधुप्रवृत्तिम् ।\nप्रयत्नसंस्तम्भितविक्रियाणां कथं चिदीशा मनसां बभूवुः"
  },
  {
    "ref": "कुमारसम्भवम्->3.35",
    "verse": "तं देशमारोपितपुष्पचापे रतिद्वितीये मदने प्रपन्ने ।\nकाष्ठागतस्नेहरसानुविद्धं द्वन्द्वानि भावं क्रियया विवव्रुः"
  },
  {
    "ref": "कुमारसम्भवम्->3.36",
    "verse": "मधु द्विरेफः कुसुमैकपात्रे पपौ प्रियां स्वामनुवर्तमानः ।\nश‍ृङ्गेण च स्पर्शनिमीलिताक्षीं मृगीमकण्डूयत कृष्णसारः"
  },
  {
    "ref": "कुमारसम्भवम्->3.37",
    "verse": "ददौ रसात्पङ्कजरेणुगन्धि गजाय गण्डूषजलं करेणुः ।\nअर्धोपभुक्तेन बिसेन जायां सम्भावयामास रथाङ्गनामा"
  },
  {
    "ref": "कुमारसम्भवम्->3.38",
    "verse": "गीतान्तरेषु श्रमवारिलेशैः किञ्चित्समुच्छ्वासितपत्रलेखम् ।\nपुष्पासवाघूर्णितनेत्रशोभि प्रियामुखं किम्पुरुषश्चुचुम्बे"
  },
  {
    "ref": "कुमारसम्भवम्->3.39",
    "verse": "पर्याप्तपुष्पस्तबकस्तनाभ्यः स्फुरत्प्रवालौष्ठमनोहराभ्यः ।\nलतावधूभ्यस्तरवो ऽप्यवापुर्विनम्रशाखाभुजबन्धनानि"
  },
  {
    "ref": "कुमारसम्भवम्->3.40",
    "verse": "श्रुताप्सरोगीतिरपि क्षणे ऽस्मिन्हरः प्रसङ्ख्यानपरो बभूव ।\nआत्मेश्वराणां न हि जातु विघ्नाः समाधिभेदप्रभवो भवन्ति"
  },
  {
    "ref": "कुमारसम्भवम्->3.41",
    "verse": "लतागृहद्वारगतो ऽथ नन्दी वामप्रकोष्ठार्पितहेमवेत्रः ।\nमुखार्पितैकाङ्गुलिसंज्ञयैव मा चापलायेति गणान्व्यनैषीत्"
  },
  {
    "ref": "कुमारसम्भवम्->3.42",
    "verse": "निष्कम्पवृक्षं निभृतद्विरेफं मूकाण्डजं शान्तमृगप्रचारम् ।\nतच्छासनात्काननमेव सर्वं चित्रार्पितारम्भमिवावतस्थे"
  },
  {
    "ref": "कुमारसम्भवम्->3.43",
    "verse": "दृष्टिप्रपातं परिहृत्य तस्य कामः पुरःशुक्रमिव प्रयाणे ।\nप्रान्तेषु संसक्तनमेरुशाखं ध्यानास्पदं भूतपतेर्विवेश"
  },
  {
    "ref": "कुमारसम्भवम्->3.44",
    "verse": "स देवदारुद्रुमवेदिकायां शार्दूलचर्मव्यवधानवत्याम् ।\nआसीनमासन्नशरीरपातस्त्र्यम्बकं संयमिनं ददर्श"
  },
  {
    "ref": "कुमारसम्भवम्->3.45",
    "verse": "पर्यङ्कबन्धस्थिरपूर्वकायमृज्वायतं सन्नमितोभयांसम् ।\nउत्तानपाणिद्वयसन्निवेशात्प्रफुल्लराजीवमिवाङ्कमध्ये"
  },
  {
    "ref": "कुमारसम्भवम्->3.46",
    "verse": "भुजङ्गमोन्नद्धजटाकलापं कर्णावसक्तद्विगुणाक्षसूत्रम् ।\nकण्ठप्रभासङ्गविशेषनीलां कृष्णत्वचं ग्रन्थिमतीं दधानम्"
  },
  {
    "ref": "कुमारसम्भवम्->3.47",
    "verse": "किञ्चित्प्रकाशस्तिमितोग्रतारैर्भ्रूविक्रियायां विरतप्रसङ्गैः ।\nनेत्रैरविस्पन्दितपक्ष्ममालैर्लक्ष्यीकृतघ्राणमधोमयूखैः"
  },
  {
    "ref": "कुमारसम्भवम्->3.48",
    "verse": "अवृष्टिसंरम्भमिवाम्बुवाहमपामिवाधारमनुत्तरङ्गम् ।\nअन्तश्चराणां मरुतां निरोधान्निवातनिष्कम्पमिव प्रदीपम्"
  },
  {
    "ref": "कुमारसम्भवम्->3.49",
    "verse": "कपालनेत्रान्तरलब्धमार्गैर्ज्योतिःप्ररोहैरुदितैः शिरस्तः ।\nमृणालसूत्राधिकसौकुमार्यां बालस्य लक्ष्मीं ग्लपयन्तमिन्दोः"
  },
  {
    "ref": "कुमारसम्भवम्->3.50",
    "verse": "मनो नवद्वारनिषिद्धवृत्ति हृदि व्यवस्थाप्य समाधिवश्यम् ।\nयमक्षरं क्षेत्रविदो विदुस्तमात्मानमात्मन्यवलोकयन्तम्"
  },
  {
    "ref": "कुमारसम्भवम्->3.51",
    "verse": "स्मरस्तथाभूतमयुग्मनेत्रं पश्यन्नदूरान्मनसाप्यधृष्यम् ।\nनालक्षयत्साध्वससन्नहस्तः स्रस्तं शरं चापमपि स्वहस्तात्"
  },
  {
    "ref": "कुमारसम्भवम्->3.52",
    "verse": "निर्वाणभूयिष्ठमथास्य वीर्यं सन्धुक्षयन्तीव वपुर्गुणेन ।\nअनुप्रयाता वनदेवताभ्यामदृश्यत स्थावरराजकन्या"
  },
  {
    "ref": "कुमारसम्भवम्->3.53",
    "verse": "अशोकनिर्भर्त्सितपद्मरागमाकृष्टहेमद्युतिकर्णिकारम् ।\nमुक्ताकलापीकृतसिन्दुवारं वसन्तपुष्पाभरणं वहन्ती"
  },
  {
    "ref": "कुमारसम्भवम्->3.54",
    "verse": "आवर्जिता किं चिदिव स्तनाभ्यां वासो वसाना तरुणार्करागम् ।\nपर्याप्तपुष्पस्तबकावनम्रा सञ्चारिणी पल्लविनी लतेव"
  },
  {
    "ref": "कुमारसम्भवम्->3.55",
    "verse": "स्रस्तां नितम्बादवलम्बमाना पुनः-पुनः केसरदामकाञ्चीम् ।\nन्यासीकृतां स्थानविदा स्मरेण मौर्वीं द्वितीयामिव कार्मुकस्य"
  },
  {
    "ref": "कुमारसम्भवम्->3.56",
    "verse": "सुगन्धिनिःश्वासविवृद्धतृष्णं बिम्बाधरासन्नचरं द्विरेफम् ।\nप्रतिक्षणं सम्भ्रमलोलदृष्टिर्लीलारविन्देन निवारयन्ती"
  },
  {
    "ref": "कुमारसम्भवम्->3.57",
    "verse": "तां वीक्ष्य सर्वावयवानवद्यां रतेरपि ह्रीपदमादधानाम् ।\nजितेन्द्रिये शूलिनि पुष्पचापः स्वकार्यसिद्धिं पुनराशशंसे"
  },
  {
    "ref": "कुमारसम्भवम्->3.58",
    "verse": "भविष्यतः पत्युरुमा च शम्भोः समाससाद प्रतिहारभूमिम् ।\nयोगात्स चान्तः परमात्मसंज्ञं दृष्ट्वा परं ज्योतिरुपारराम"
  },
  {
    "ref": "कुमारसम्भवम्->3.59",
    "verse": "ततो भुजङ्गाधिपतेः फणाग्रैरधः कथं चिद्धृतभूमिभागः ।\nशनैः कृतप्राणविमुक्तिरीशः पर्यङ्कबन्धं निबिडं बिभेद"
  },
  {
    "ref": "कुमारसम्भवम्->3.60",
    "verse": "तस्मै शशंस प्रणिपत्य नन्दी शुश्रूषया शैलसुतामुपेताम् ।\nप्रवेशयामास च भर्तुरेनां भ्रूक्षेपमात्रानुमतप्रवेशाम्"
  },
  {
    "ref": "कुमारसम्भवम्->3.61",
    "verse": "तस्याः सखीभ्यां प्रणिपातपूर्वं स्वहस्तलूनः शिशिरात्ययस्य ।\nव्यकीर्यत त्र्यम्बकपादमूले पुष्पोच्चयः पल्लवभङ्गभिन्नः"
  },
  {
    "ref": "कुमारसम्भवम्->3.62",
    "verse": "उमापि नीलालकमध्यशोभि विस्रंसयन्ती नवकर्णिकारम् ।\nचकार कर्णच्युतपल्लवेन मूर्ध्ना प्रणामं वृषभध्वजाय"
  },
  {
    "ref": "कुमारसम्भवम्->3.63",
    "verse": "अनन्यभाजं पतिमाप्नुहीति सा तथ्यमेवाभिहिता भवेन ।\nन हीश्वरव्याहृतयः कदा चित्पुष्यन्ति लोके विपरीतमर्थम्"
  },
  {
    "ref": "कुमारसम्भवम्->3.64",
    "verse": "कामस्तु बाणावसरं प्रतीक्ष्य पतङ्गवद्वह्निमुखं विविक्षुः ।\nउमासमक्षं हरबद्धलक्ष्यः शरासनज्यां मुहुराममर्श"
  },
  {
    "ref": "कुमारसम्भवम्->3.65",
    "verse": "अथोपनिन्ये गिरिशाय गौरी तपस्विने ताम्ररुचा करेण ।\nविशोषितां भानुमतो मयूखैर्मन्दाकिनीपुष्करबीजमालाम्"
  },
  {
    "ref": "कुमारसम्भवम्->3.66",
    "verse": "प्रतिग्रहीतुं प्रणयिप्रियत्वात्त्रिलोचनस्तामुपचक्रमे च ।\nसम्मोहनं नाम च पुष्पधन्वा धनुष्यमोघं समधत्त बाणम्"
  },
  {
    "ref": "कुमारसम्भवम्->3.67",
    "verse": "हरस्तु किञ्चित्परिलुप्तधैर्यश्चन्द्रोदयारम्भ इवाम्बुराशिः ।\nउमामुखे बिम्बफलाधरोष्ठे व्यापारयामास विलोचनानि"
  },
  {
    "ref": "कुमारसम्भवम्->3.68",
    "verse": "विवृण्वती शैलसुतापि भावमङ्गैः स्फुरद्बालकदम्बकल्पैः ।\nसाचीकृता चारुतरेण तस्थौ मुखेन पर्यस्तविलोचनेन"
  },
  {
    "ref": "कुमारसम्भवम्->3.69",
    "verse": "अथेन्द्रियक्षोभमयुग्मनेत्रः पुनर्वशित्वाद्बलवन्निगृह्य ।\nहेतुं स्वचेतोविकृतेर्दिदृक्षुर्दिशामुपान्तेषु ससर्ज दृष्टिम्"
  },
  {
    "ref": "कुमारसम्भवम्->3.70",
    "verse": "स दक्षिणापाङ्गनिविष्टमुष्टिं नतांसमाकुञ्चितसव्यपादम् ।\nददर्श चक्रीकृतचारुचापं प्रहर्तुमभ्युद्यतमात्मयोनिम्"
  },
  {
    "ref": "कुमारसम्भवम्->3.71",
    "verse": "तपःपरामर्शविवृद्धमन्योर्भ्रूभङ्गदुष्प्रेक्ष्यमुखस्य तस्य ।\nस्फुरन्नुदर्चिः सहसा तृतीयादक्ष्णः कृशानुः किल निष्पपात"
  },
  {
    "ref": "कुमारसम्भवम्->3.72",
    "verse": "क्रोधं प्रभो संहर संहरेति यावद्गिरः खे मरुतां चरन्ति ।\nतावत्स वह्निर्भवनेत्रजन्मा भस्मावशेषं मदनं चकार"
  },
  {
    "ref": "कुमारसम्भवम्->3.73",
    "verse": "तीव्राभिषङ्गप्रभवेण वृत्तिम्मोहेन संस्तम्भयतेन्द्रियाणाम् ।\nअज्ञातभर्तृव्यसना मुहूर्तं कृतोपकारेव रतिर्बभूव"
  },
  {
    "ref": "कुमारसम्भवम्->3.74",
    "verse": "तमाशु विघ्नं तपसस्तपस्वी वनस्पतिं वज्र इवावभज्य ।\nस्त्रीसन्निकर्षं परिहर्तुमिच्छन्नन्तर्दधे भूतपतिः सभूतः"
  },
  {
    "ref": "कुमारसम्भवम्->3.75",
    "verse": "शैलात्मजापि पितुरुच्छिरसो ऽभिलाषं\nव्यर्थं समर्थ्य ललितं वपुरात्मनश्च ।\nसख्योः समक्षमिति चाधिकजातलज्जा\nशून्या जगाम भवनाभिमुखी कथं चित्"
  },
  {
    "ref": "कुमारसम्भवम्->3.76",
    "verse": "सपदि मुकुलिताक्षीं रुद्रसंरम्भभीत्या\nदुहितरमनुकम्प्यामद्रिरादाय दोर्भ्याम् ।\nसुरगज इव बिभ्रत्पद्मिनीं दन्तलग्नां\nप्रतिपथगतिरासीद्वेगदीर्घीकृताङ्गः"
  },
  {
    "ref": "कुमारसम्भवम्->4.1",
    "verse": "अथ मोहपरायणा सती विवशा कामवधूर्विबोधिता ।\nविधिना प्रतिपादयिष्यता नववैधव्यमसह्यवेदनम्"
  },
  {
    "ref": "कुमारसम्भवम्->4.2",
    "verse": "अवधानपरे चकार सा प्रलयान्तोन्मिषिते विलोचने ।\nन विवेद तयोरतृप्तयोः प्रियमत्यन्तविलुप्तदर्शनम्"
  },
  {
    "ref": "कुमारसम्भवम्->4.3",
    "verse": "अयि जीवितनाथ जीवसीत्यभिधायोत्थितया तया पुरः ।\nददृशे पुरुषाकृति क्षितौ हरकोपानलभस्म केवलम्"
  },
  {
    "ref": "कुमारसम्भवम्->4.4",
    "verse": "अथ सा पुनरेव विह्वला वसुधालिङ्गनधूसरस्तनी ।\nविललाप विकीर्णमूर्धजा समदुःखामिव कुर्वती स्थलीम्"
  },
  {
    "ref": "कुमारसम्भवम्->4.5",
    "verse": "उपमानमभूद्विलासिनां करणं यत्तव कान्तिमत्तया ।\nतदिदं गतमीदृशीं दशां न विदीर्ये कठिनाः खलु स्त्रियः"
  },
  {
    "ref": "कुमारसम्भवम्->4.6",
    "verse": "क्व नु मां त्वदधीनजीवितां विनिकीर्य क्षणभिन्नसौहृदः ।\nनलिनीं क्षतसेतुबन्धनो जलसङ्घात इवासि विद्रुतः"
  },
  {
    "ref": "कुमारसम्भवम्->4.7",
    "verse": "कृतवानसि विप्रियं न मे प्रतिकूलं न च ते मया कृतम् ।\nकिमकारणमेव दर्शनं विलपन्त्यै रतये न दीयते"
  },
  {
    "ref": "कुमारसम्भवम्->4.8",
    "verse": "स्मरसि स्मर मेखलागुणैरुत गोत्रस्खलितेषु बन्धनम् ।\nच्युतकेशरदूषितेक्षणान्यवतंसोत्पलताडनानि वा"
  },
  {
    "ref": "कुमारसम्भवम्->4.9",
    "verse": "हृदये वससीति मत्प्रियं यदवोचस्तदवैमि कैतवम् ।\nउपचारपदं न चेदिदं त्वमनङ्गः कथमक्षता रतिः"
  },
  {
    "ref": "कुमारसम्भवम्->4.10",
    "verse": "परलोकनवप्रवासिनः प्रतिपत्स्ये पदवीमहं तव ।\nविधिना जन एष वञ्चितस्त्वदधीनं खलु देहिनां सुखम्"
  },
  {
    "ref": "कुमारसम्भवम्->4.11",
    "verse": "रजनीतिमिरावगुण्ठिते पुरमार्गे घनशब्दविक्लवाः ।\nवसतिं प्रिय कामिनां प्रियास्त्वदृते प्रापयितुं क ईश्वरः"
  },
  {
    "ref": "कुमारसम्भवम्->4.12",
    "verse": "नयनान्यरुणानि घूर्णयन्वचनानि स्खलयन्पदे-पदे ।\nअसति त्वयि वारुणीमदः प्रमदानामधुना विडम्बना"
  },
  {
    "ref": "कुमारसम्भवम्->4.13",
    "verse": "अवगम्य कथीकृतं वपुः प्रियबन्धोस्तव निष्फलोदयः ।\nबहुले ऽपि गते निशाकरस्तनुतां दुःखमनङ्ग मोक्ष्यति"
  },
  {
    "ref": "कुमारसम्भवम्->4.14",
    "verse": "हरितारुणचारुबन्धनः कलपुंस्कोकिलशब्दसूचितः ।\nवद सम्प्रति कस्य बाणतां नवचूतप्रसवो गमिष्यति"
  },
  {
    "ref": "कुमारसम्भवम्->4.15",
    "verse": "अलिपङ्क्तिरनेकशस्त्वया गुणकृत्ये धनुषो नियोजिता ।\nविरुतैः करुणस्वनैरियं गुरुशोकामनुरोदितीव माम्"
  },
  {
    "ref": "कुमारसम्भवम्->4.16",
    "verse": "प्रतिपद्य मनोहरं वपुः पुनरप्यादिश तावदुत्थितः ।\nरतिदूतिपदेषु कोकिलां मधुरालापनिसर्गपण्डिताम्"
  },
  {
    "ref": "कुमारसम्भवम्->4.17",
    "verse": "शिरसा प्रणिपत्य याचितान्युपगूढानि सवेपथूनि च ।\nसुरतानि च तानि ते रहः स्मर संस्मृत्य न शान्तिरस्ति मे"
  },
  {
    "ref": "कुमारसम्भवम्->4.18",
    "verse": "रचितं रतिपण्डित त्वया स्वयमङ्गेषु ममेदमार्तवम् ।\nध्रियते कुसुमप्रसाधनं तव तच्चारु वपुर्न दृश्यते"
  },
  {
    "ref": "कुमारसम्भवम्->4.19",
    "verse": "विबुधैरसि यस्य दारुणैरसमाप्ते परिकर्मणि स्मृतः ।\nतमिमं कुरु दक्षिणेतरं चरणं निर्मितरागमेहि मे"
  },
  {
    "ref": "कुमारसम्भवम्->4.20",
    "verse": "अहमेत्य पतङ्गवर्त्मना पुनरङ्काश्रयिणी भवामि ते ।\nचतुरैः सुरकामिनीजनैः प्रिय यावन्न विलोभ्यसे दिवि"
  },
  {
    "ref": "कुमारसम्भवम्->4.21",
    "verse": "मदनेन विनाकृता रतिः क्षणमात्रं किल जीवितेति मे ।\nवचनीयमिदं व्यवस्थितं रमण त्वामनुयामि यद्यपि"
  },
  {
    "ref": "कुमारसम्भवम्->4.22",
    "verse": "क्रियतां कथमन्त्यमण्डनं परलोकान्तरितस्य ते मया ।\nसममेव गतो ऽस्यतर्कितां गतिमङ्गेन च जीवितेन च"
  },
  {
    "ref": "कुमारसम्भवम्->4.23",
    "verse": "ऋजुतां नयतः स्मरामि ते शरमुत्सङ्गनिषण्णधन्वनः ।\nमधुना सह सस्मितं कथां नयनोपान्तविलोकितं च यत्"
  },
  {
    "ref": "कुमारसम्भवम्->4.24",
    "verse": "क्व नु ते हृदयङ्गमः सखा कुसुमायोजितकार्मुको मधुः ।\nन खलूग्ररुषा पिनाकिना गमितः सो ऽपि सुहृद्गतां गतिम्"
  },
  {
    "ref": "कुमारसम्भवम्->4.25",
    "verse": "अथ तैः परिदेविताक्षरैर्हृदये दिग्धशरैरिवार्दितः ।\nरतिमभ्युपपत्तुमातुरां मधुरात्मानमदर्शयत्पुरः"
  },
  {
    "ref": "कुमारसम्भवम्->4.26",
    "verse": "तमवेक्ष्य रुरोद सा भृशं स्तनसम्बाधमुरो जघान च ।\nस्वजनस्य हि दुःखमग्रतो विवृतद्वारमिवोपजायते"
  },
  {
    "ref": "कुमारसम्भवम्->4.27",
    "verse": "इति चैनमुवाच दुःखिता सुहृदः पश्य वसन्त किं स्थितम् ।\nयदिदं कणशः प्रकीर्यते पवनैर्भस्म कपोतकर्बुरम्"
  },
  {
    "ref": "कुमारसम्भवम्->4.28",
    "verse": "अयि सम्प्रति देहि दर्शनं स्मर पर्युत्सुक एष माधवः ।\nदयितास्वनवस्थितं नृणां न खलु प्रेम चलं सुहृज्जने"
  },
  {
    "ref": "कुमारसम्भवम्->4.29",
    "verse": "अमुना ननु पार्श्ववर्तिना जगदाज्ञां ससुरासुरं तव ।\nबिसतन्तुगुणस्य कारितं धनुषः पेलवपुष्पपत्रिणः"
  },
  {
    "ref": "कुमारसम्भवम्->4.30",
    "verse": "गत एव न ते निवर्तते स सखा दीप इवानिलाहतः ।\nअहमस्य दशेव पश्य मामविषह्यव्यसनप्रधूषिताम्"
  },
  {
    "ref": "कुमारसम्भवम्->4.31",
    "verse": "विधिना कृतमर्धवैशसं ननु माम्कामवधे विमुञ्चता ।\nअनघापि हि संश्रयद्रुमे गजभग्ने पतनाय वल्लरी"
  },
  {
    "ref": "कुमारसम्भवम्->4.32",
    "verse": "तदिदं क्रियतामनन्तरं भवता बन्धुजनप्रयोजनम् ।\nविधुरां ज्वलनातिसर्जनान्ननु मां प्रापय पत्युरन्तिकम्"
  },
  {
    "ref": "कुमारसम्भवम्->4.33",
    "verse": "शशिना सह याति कौमुदी सह मेघेन तडित्प्रलीयते ।\nप्रमदाः पतिवर्त्मगा इति प्रतिपन्नं हि विचेतनैरपि"
  },
  {
    "ref": "कुमारसम्भवम्->4.34",
    "verse": "अमुनैव कषायितस्तनी सुभगेन प्रियगात्रभस्मना ।\nनवपल्लवसंस्तरे यथा रचयिष्यामि तनुं विभावसौ"
  },
  {
    "ref": "कुमारसम्भवम्->4.35",
    "verse": "कुसुमास्तरणे सहायतां बहुशः सौम्य गतस्त्वमावयोः ।\nकुरु सम्प्रति तावदाशु मे प्रणिपाताञ्जलियाचितश्चिताम्"
  },
  {
    "ref": "कुमारसम्भवम्->4.36",
    "verse": "तदनु ज्वलनं मदर्पितं त्वरयेर्दक्षिणवातवीजनैः ।\nविदितं खलु ते यथा स्मरः क्षणमप्युत्सहते न मां विना"
  },
  {
    "ref": "कुमारसम्भवम्->4.37",
    "verse": "इति चापि विधाय दीयतां सलिलस्याञ्जलिरेक एव नौ ।\nअविभज्य परत्र तं मया सहितः पास्यति ते स बान्धवः"
  },
  {
    "ref": "कुमारसम्भवम्->4.38",
    "verse": "परलोकविधौ च माधव स्मरमुद्दिश्य विलोलपल्लवाः ।\nनिवपेः सहकारमञ्जरीः प्रियचूतप्रसवो हि ते सखा"
  },
  {
    "ref": "कुमारसम्भवम्->4.39",
    "verse": "इति देवविमुक्तये स्थितां रतिमाकाशभवा सरस्वती ।\nशफरीं ह्रदशोषविक्लवां प्रथमा वृष्टिरिवान्वकम्पत"
  },
  {
    "ref": "कुमारसम्भवम्->4.40",
    "verse": "कुसुमायुधपत्नि दुर्लभस्तव भर्ता न चिराद्भविष्यति ।\nश‍ृणु येन स कर्मणा गतः शलभत्वं हरलोचनार्चिषि"
  },
  {
    "ref": "कुमारसम्भवम्->4.41",
    "verse": "अभिलाषमुदीरितेन्द्रियः स्वसुतायामकरोत्प्रजापतिः ।\nअथ तेन निगृह्य विक्रियामभिशप्तः फलमेतदन्वभूत्"
  },
  {
    "ref": "कुमारसम्भवम्->4.42",
    "verse": "परिणेष्यति पार्वतीं यदा तपसा तत्प्रवणीकृतो हरः ।\nउपलब्धसुखस्तदा स्मरं वपुषा स्वेन नियोजयिष्यति"
  },
  {
    "ref": "कुमारसम्भवम्->4.43",
    "verse": "इति चाह स धर्मयाचितः स्मरशापावधिदां सरस्वतीम् ।\nअशनेरमृतस्य चोभयोर्वशिनश्चाम्बुधराश्च योनयः"
  },
  {
    "ref": "कुमारसम्भवम्->4.44",
    "verse": "तदिदं परिरक्ष शोभने भवितव्यप्रियसङ्गमं वपुः ।\nरविपीतजला तपात्यये पुनरोघेन हि युज्यते नदी"
  },
  {
    "ref": "कुमारसम्भवम्->4.45",
    "verse": "इत्थं रतेः किमपि भूतमदृश्यरूपं मन्दीचकार मरणव्यवसायबुद्धिम् ।\nतत्प्रत्ययाच्च कुसुमायुधबन्धुरेनामाश्वासयत्सुचरितार्थपदैर्वचोभिः"
  },
  {
    "ref": "कुमारसम्भवम्->4.46",
    "verse": "अथ मदनवधूरुपप्लवान्तं व्यसनकृशा परिपालयां बभूव ।\nशशिन इव दिवातनस्य लेखा किरणपरिक्षयधूसरा प्रदोषम्"
  },
  {
    "ref": "कुमारसम्भवम्->5.1",
    "verse": "तथा समक्षं दहता मनोभवं पिनाकिना भग्नमनोरथा सती ।\nनिनिन्द रूपं हृदयेन पार्वती प्रियेषु सौभाग्यफला हि चारुता"
  },
  {
    "ref": "कुमारसम्भवम्->5.2",
    "verse": "इयेष सा कर्तुमवन्ध्यरूपतां समाधिमास्थाय तपोभिरात्मनः ।\nअवाप्यते वा कथमन्यथा द्वयं तथाविधं प्रेम पतिश्च तादृशः"
  },
  {
    "ref": "कुमारसम्भवम्->5.3",
    "verse": "निशम्य चैनां तपसे कृतोद्यमां सुतां गिरीशप्रतिसक्तमानसाम् ।\nउवाच मेना परिरभ्य वक्षसा निवारयन्ती महतो मुनिव्रतात्"
  },
  {
    "ref": "कुमारसम्भवम्->5.4",
    "verse": "मनीषिताः सन्ति गृहे ऽपि देवतास्तपः क्व वत्से क्व च तावकं वपुः ।\nपदं सहेत भ्रमरस्य पेलवं शिरीशपुष्पं न पुनः पतत्रिणः"
  },
  {
    "ref": "कुमारसम्भवम्->5.5",
    "verse": "इति ध्रुवेच्छामनुशासती सुतां शशाक मेना न नियन्तुमुद्यमात् ।\nक ईप्सितार्थस्थिरनिश्चयं मनः पयश्च निम्नाभिमुखं प्रतीपयेत्"
  },
  {
    "ref": "कुमारसम्भवम्->5.6",
    "verse": "कदा चिदासन्नसखीमुखेन सा मनोरथज्ञं पितरं मनस्विनी ।\nअयाचतारण्यनिवासमात्मनः फलोदयान्ताय तपःसमाधये"
  },
  {
    "ref": "कुमारसम्भवम्->5.7",
    "verse": "अथानुरूपाभिनिवेशतोषिणा कृताभ्यनुज्ञा गुरुणा गरीयसा ।\nप्रजासु पश्चात्प्रथितं तदाख्यया जगाम गौरी शिखरं शिखण्डिमत्"
  },
  {
    "ref": "कुमारसम्भवम्->5.8",
    "verse": "विमुच्य सा हारमहार्यनिश्चया विलोलयष्टिप्रविलुप्तचन्दनम् ।\nबबन्ध बालारुणबभ्रु वल्कलं पयोधरोत्सेधविशीर्णसंहति"
  },
  {
    "ref": "कुमारसम्भवम्->5.9",
    "verse": "यथा प्रसिद्धैर्मधुरं शिरोरुहैर्जटाभिरप्येवमभूत्तदाननम् ।\nन शट्पदश्रेणिभिरेव पङ्कजं सशैवलासङ्गमपि प्रकाशते"
  },
  {
    "ref": "कुमारसम्भवम्->5.10",
    "verse": "प्रतिक्षणं सा कृतरोमविक्रियां व्रताय मौञ्जीं त्रिगुणां बभार याम् ।\nअकारि तत्पूर्वनिबद्धया तया सरागमस्या रसनागुणास्पदम्"
  },
  {
    "ref": "कुमारसम्भवम्->5.11",
    "verse": "विसृष्टरागादधरान्निवर्तितः स्तनाङ्गरागारुणिताच्च कन्दुकात् ।\nकुशाङ्कुरादानपरिक्षताङ्गुलिः कृतो ऽक्षसूत्रप्रणयी तया करः"
  },
  {
    "ref": "कुमारसम्भवम्->5.12",
    "verse": "महार्हशय्यापरिवर्तनच्युतैः स्वकेशपुष्पैरपि या स्म दूयते ।\nअशेत सा बाहुलतोपधायिनी निषेदुषी स्थण्डिल एव केवले"
  },
  {
    "ref": "कुमारसम्भवम्->5.13",
    "verse": "पुनर्ग्रहीतुं नियमस्थया तया द्वये ऽपि निक्षेप इवार्पितम्द्वयम् ।\nलतासु तन्वीषु विलासचेष्टितं विलोलदृष्टं हरिणाङ्गनासु च"
  },
  {
    "ref": "कुमारसम्भवम्->5.14",
    "verse": "अतन्द्रिता सा स्वयमेव वृक्षकान्घटस्तनप्रस्रवणैर्व्यवर्धयत् ।\nगुहो ऽपि येषां प्रथमाप्तजन्मनां न पुत्रवात्सल्यमपाकरिष्यति"
  },
  {
    "ref": "कुमारसम्भवम्->5.15",
    "verse": "अरण्यबीजाञ्जलिदानलालितास्तथा च तस्यां हरिणा विशश्वसुः ।\nयथा तदीयैर्नयनैः कुतूहलात्पुरः सखीनाममिमीत लोचने"
  },
  {
    "ref": "कुमारसम्भवम्->5.16",
    "verse": "कृताभिशेकां हुतजातवेदसं त्वगुत्तरासङ्गवतीमधीतिनीम् ।\nदिग्दृक्षवस्तामृषयो ऽभ्युपागमन्न धर्मवृद्धेषु वयः समीक्ष्यते"
  },
  {
    "ref": "कुमारसम्भवम्->5.17",
    "verse": "विरोधिसत्त्वोज्झितपूर्वमत्सरं द्रुमैरभीष्टप्रसवार्चितातिथि ।\nनवोटजाभ्यन्तरसम्भृतानलं तपोवनं तच्च बभूव पावनम्"
  },
  {
    "ref": "कुमारसम्भवम्->5.18",
    "verse": "यदा फलं पूर्वतपःसमाधिना न तावता लभ्यममंस्त काङ्क्षितम् ।\nतदानपेक्ष्य स्वशरीरमार्दवं तपो महत्सा चरितुं प्रचक्रमे"
  },
  {
    "ref": "कुमारसम्भवम्->5.19",
    "verse": "क्लमं ययौ कन्दुकलीलयापि या तया मुनीनां चरितं व्यगाह्यत ।\nध्रुवं वपुः काञ्चनपद्मनिर्मितं मृदु प्रकृत्या च ससारमेव च"
  },
  {
    "ref": "कुमारसम्भवम्->5.20",
    "verse": "शुचौ चतुर्णां ज्वलतां हविर्भुजां शुचिस्मिता मध्यगता सुमध्यमा ।\nविजित्य नेत्रप्रतिघातिनीं प्रभामनन्यदृष्टिः सवितारमैक्षत"
  },
  {
    "ref": "कुमारसम्भवम्->5.21",
    "verse": "तथाभितप्तं सवितुर्गभस्तिभिर्मुखं तदीयं कमलश्रियं दधौ ।\nअपाङ्गयोः केवलमस्य दीर्घयोः शनैः-शनैः श्यामिकया कृतं पदम्"
  },
  {
    "ref": "कुमारसम्भवम्->5.22",
    "verse": "अयाचितोपस्थितमम्बु केवलं रसात्मकस्योडुपतेश्च रश्मयः ।\nबभूव तस्याः किल पारणाविधिर्न वृक्षवृत्तिव्यतिरिक्तसाधनः"
  },
  {
    "ref": "कुमारसम्भवम्->5.23",
    "verse": "निकामतप्ता विविधेन वह्निना नभश्चरेणेन्धनसम्भृतेन च ।\nतपात्यये वारिभिरुक्षिता नवैर्भुवा सहोष्माणममुञ्चदूर्ध्वगम्"
  },
  {
    "ref": "कुमारसम्भवम्->5.24",
    "verse": "स्थिताः क्षणं पक्ष्मसु ताडिताधराः पयोधरोत्सेधनिपातचूर्णिताः ।\nवलीषु तस्याः स्खलिताः प्रपेदिरे चिरेण नाभिं प्रथमोदबिन्दवः"
  },
  {
    "ref": "कुमारसम्भवम्->5.25",
    "verse": "शिलाशयां तामनिकेतवासिनीं निरन्तरास्वन्तरवातवृष्टिषु ।\nव्यलोकयन्नुन्मिषितैस्तडिन्मयैर्महातपःसाक्ष्य इव स्थिताः क्षपाः"
  },
  {
    "ref": "कुमारसम्भवम्->5.26",
    "verse": "निनाय सात्यन्तहिमोत्किरानिलाः सहस्यरात्रीरुदवासतत्परा ।\nपरस्पराक्रन्दिनि चक्रवाकयोः पुरो वियुक्ते मिथुने कृपावती"
  },
  {
    "ref": "कुमारसम्भवम्->5.27",
    "verse": "मुखेन सा पद्मसुगन्धिना निशि प्रवेपमानाधरपत्रशोभिना ।\nतुषारवृष्टिक्षतपद्मसम्पदां सरोजसन्धानमिवाकरोदपाम्"
  },
  {
    "ref": "कुमारसम्भवम्->5.28",
    "verse": "स्वयंविशीर्णद्रुमपर्णवृत्तिता परा हि काष्ठा तपसस्तया पुनः ।\nतदप्यपाकीर्णमतः प्रियंवदां वदन्त्यपर्णेति च तां पुराविदः"
  },
  {
    "ref": "कुमारसम्भवम्->5.29",
    "verse": "मृणालिकापेलवमेवमादिभिर्व्रतैः स्वमङ्गं ग्लपयन्त्यहर्निशम् ।\nतपः शरीरैः कठिनैरुपार्जितं तपस्विनां दूरमधश्चकार सा"
  },
  {
    "ref": "कुमारसम्भवम्->5.30",
    "verse": "अथाजिनाषाढधरः प्रगल्भवाग्ज्वलन्निव ब्रह्ममयेन तेजसा ।\nविवेश कश्चिज्जटिलस्तपोवनं शरीरबद्धः प्रथमाश्रमो यथा"
  },
  {
    "ref": "कुमारसम्भवम्->5.31",
    "verse": "तमातिथेयी बहुमानपूर्वया सपर्यया प्रत्युदियाय पार्वती ।\nभवन्ति साम्ये ऽपि निविष्टचेतसां वपुर्विशेषेष्वतिगौरवाः क्रियाः"
  },
  {
    "ref": "कुमारसम्भवम्->5.32",
    "verse": "विधिप्रयुक्तां परिगृह्य सत्क्रियां परिश्रमं नाम विनीय च क्षणम् ।\nउमां स पश्यन्नृजुनैव चक्षुषा प्रचक्रमे वक्तुमनुज्झितक्रमः"
  },
  {
    "ref": "कुमारसम्भवम्->5.33",
    "verse": "अपि क्रियार्थं सुलभं समित्कुशं जलान्यपि स्नानविधिक्षमाणि ते ।\nअपि स्वशक्त्या तपसि प्रवर्तसे शरीरमाद्यं खलु धर्मसाधनम्"
  },
  {
    "ref": "कुमारसम्भवम्->5.34",
    "verse": "अपि त्वदावर्जितवारिसम्भृतं प्रवालमासामनुबन्धि वीरुधाम् ।\nचिरोज्झितालक्तकपाटलेन ते तुलां यदारोहति दन्तवाससा"
  },
  {
    "ref": "कुमारसम्भवम्->5.35",
    "verse": "अपि प्रसन्नं हरिणेषु ते मनः करस्थदर्भप्रणयापहारिषु ।\nय उत्पलाक्षि प्रचलैर्विलोचनैस्तवाक्षिसादृश्यमिव प्रयुञ्जते"
  },
  {
    "ref": "कुमारसम्भवम्->5.36",
    "verse": "यदुच्यते पार्वति पापवृत्तये न रूपमित्यव्यभिचारि तद्वचः ।\nतथा हि ते शीलमुदारदर्शने तपस्विनामप्युपदेशतां गतम्"
  },
  {
    "ref": "कुमारसम्भवम्->5.37",
    "verse": "विकीर्णसप्तर्षिबलिप्रहासिभिस्तथा न गाङ्गैः सलिलैर्दिवश्च्युतैः ।\nयथा त्वदीयैश्चरितैरनाविलैर्महीधरः पावित एष सान्वयः"
  },
  {
    "ref": "कुमारसम्भवम्->5.38",
    "verse": "अनेन धर्मः सविशेषमद्य मे त्रिवर्गसारः प्रतिभाति भाविनि ।\nत्वया मनोनिर्विषयार्थकामया यदेक एव प्रतिगृह्य सेव्यते"
  },
  {
    "ref": "कुमारसम्भवम्->5.39",
    "verse": "प्रयुक्तसत्कारविशेषमात्मना न मां परं सम्प्रतिपत्तुमर्हसि ।\nयतः सतां सन्नतगात्रि सङ्गतं मनीषिभिः साप्तपदीनमुच्यते"
  },
  {
    "ref": "कुमारसम्भवम्->5.40",
    "verse": "अतो ऽत्र किञ्चिद्भवतीं बहुक्षमां द्विजातिभावादुपपन्नचापलः ।\nअयं जनः प्रष्टुमनास्तपोधने न चेद्रहस्यं प्रतिवक्तुमर्हसि"
  },
  {
    "ref": "कुमारसम्भवम्->5.41",
    "verse": "कुले प्रसूतिः प्रथमस्य वेधसस्त्रिलोकसौन्दर्यमिवोदितं वपुः ।\nअमृग्यमैश्वर्यसुखं नवं वयस्तपःफलं स्यात्किमतः परं वद"
  },
  {
    "ref": "कुमारसम्भवम्->5.42",
    "verse": "भवत्यनिष्टादपि नाम दुःसहान्मनस्विनीनां प्रतिपत्तिरीदृशी ।\nविचारमार्गप्रहितेन चेतसा न दृश्यते तच्च कृशोदरि त्वयि"
  },
  {
    "ref": "कुमारसम्भवम्->5.43",
    "verse": "अलभ्यशोकाभिभवेयमाकृतिर्विमानना सुभ्रु कुतः पितुर्गृहे ।\nपराभिमर्शो न तवास्ति कः करं प्रसारयेत्पन्नगरत्नसूचये"
  },
  {
    "ref": "कुमारसम्भवम्->5.44",
    "verse": "किमित्यपास्याभरणानि यौवने धृतं त्वया वार्द्धकशोभि वल्कलम् ।\nवद प्रदोषे स्फुटचन्द्रतारके विभावरी यद्यरुणाय कल्पते"
  },
  {
    "ref": "कुमारसम्भवम्->5.45",
    "verse": "दिवं यदि प्रार्थयसे वृथा श्रमः पितुः प्रदेशास्तव देवभूमयः ।\nअथोपयन्तारमलं समाधिना न रत्नमन्विष्यति मृग्यते हि तत्"
  },
  {
    "ref": "कुमारसम्भवम्->5.46",
    "verse": "निवेदितं निश्वसितेन सोष्मणा मनस्तु मे संशयमेव गाहते ।\nन दृश्यते प्रार्थयितव्य एव ते भविष्यति प्रार्थितदुर्लभः कथम्"
  },
  {
    "ref": "कुमारसम्भवम्->5.47",
    "verse": "अहो स्थिरः को ऽपि तवेप्सितो युवा चिराय कर्णोत्पलशून्यतां गते ।\nउपेक्षते यः श्लथलम्बिनीर्जटाः कपोलदेशे कलमाग्रपिङ्गलाः"
  },
  {
    "ref": "कुमारसम्भवम्->5.48",
    "verse": "मुनिव्रतैस्त्वामतिमात्रकर्शितां दिवाकराप्लुष्टविभूषणास्पदाम् ।\nशशाङ्कलेखामिव पश्यतो दिवा सचेतसः कस्य मनो न दूयते"
  },
  {
    "ref": "कुमारसम्भवम्->5.49",
    "verse": "अवैमि सौभाग्यमदेन वञ्चितं तव प्रियं यश्चतुरावलोकिनः ।\nकरोति लक्ष्यं चिरमस्य चक्षुषो न वक्त्रमात्मीयमरालपक्ष्मणः"
  },
  {
    "ref": "कुमारसम्भवम्->5.50",
    "verse": "कियच्चिरं श्राम्यसि गौरि विद्यते ममापि पूर्वाश्रमसञ्चितं तपः ।\nतदर्धभागेन लभस्व काङ्क्षितं वरं तमिच्छामि च साधु वेदितुम्"
  },
  {
    "ref": "कुमारसम्भवम्->5.51",
    "verse": "इति प्रविश्याभिहिता द्विजन्मना मनोगतं सा न शशाक शंसितुम् ।\nअथो वयस्यां परिपार्श्ववर्तिनीं विवर्तितानञ्जननेत्रमैक्षत"
  },
  {
    "ref": "कुमारसम्भवम्->5.52",
    "verse": "सखी तदीया तमुवाच वर्णिनं निबोध साधो तव चेत्कुतूहलम् ।\nयदर्थमम्भोजमिवोष्णवारणं कृतं तपःसाधनमेतया वपुः"
  },
  {
    "ref": "कुमारसम्भवम्->5.53",
    "verse": "इयं महेन्द्रप्रभृतीनधिश्रियश्चतुर्दिगीशानवमत्य मानिनी ।\nअरूपहार्यं मदनस्य निग्रहात्पिनाकपाणिं पतिमाप्तुमिच्छति"
  },
  {
    "ref": "कुमारसम्भवम्->5.54",
    "verse": "असह्यहुङ्कारनिवर्तितः पुरा पुरारिमप्राप्तमुखः शिलीमुखः ।\nइमां हृदि व्यायतपातमक्षणोद्विशीर्णमूर्तेरपि पुष्पधन्वनः"
  },
  {
    "ref": "कुमारसम्भवम्->5.55",
    "verse": "तदाप्रभृत्युन्मदना पितुर्गृहे ललाटिकाचन्दनधूसरालका ।\nन जातु बाला लभते स्म निर्वृतिं तुषारसङ्घातशिलातलेष्वपि"
  },
  {
    "ref": "कुमारसम्भवम्->5.56",
    "verse": "उपात्तवर्णे चरिते पिनाकिनः सबाष्पकण्ठस्खलितैः पदैरियम् ।\nअनेकशः किन्नरराजकन्यका वनान्तसङ्गीतसखीररोदयत्"
  },
  {
    "ref": "कुमारसम्भवम्->5.57",
    "verse": "त्रिभागशेषासु निशासु च क्षणम्निमील्य नेत्रे सहसा व्यबुध्यत ।\nक्व नीलकण्ठ व्रजसीत्यलक्ष्यवागसत्यकण्ठार्पितबाहुबन्धना"
  },
  {
    "ref": "कुमारसम्भवम्->5.58",
    "verse": "यदा बुधैः सर्वगतस्त्वमुच्यसे न वेत्सि भावस्थमिमं जनं कथम् ।\nइति स्वहस्ताल्लिखितश्च मुग्धया रहस्युपालभ्यत चन्द्रशेखरः"
  },
  {
    "ref": "कुमारसम्भवम्->5.59",
    "verse": "यदा च तस्याधिगमे जगत्पतेरपश्यदन्यं न विधिं विचिन्वती ।\nतदा सहास्माभिरनुज्ञया गुरोरियं प्रपन्ना तपसे तपोवनम्"
  },
  {
    "ref": "कुमारसम्भवम्->5.60",
    "verse": "द्रुमेषु सख्या कृतजन्मसु स्वयं फलं तपःसाक्षिषु दृष्टमेष्वपि ।\nन च प्ररोहाभिमुखो ऽपि दृश्यते मनोरथो ऽस्याः शशिमौलिसंश्रयः"
  },
  {
    "ref": "कुमारसम्भवम्->5.61",
    "verse": "न वेद्मि स प्रार्थितदुर्लभः कदा सखीभिरस्रोत्तरमीक्षितामिमाम् ।\nतपःकृशामभ्युपपत्स्यते सखीं वृषेव सीतां तदवग्रहक्षताम्"
  },
  {
    "ref": "कुमारसम्भवम्->5.62",
    "verse": "अगूढसद्भावमितीङ्गितज्ञया निवेदितो नैष्ठिकसुन्दरस्तया ।\nअयीदमेवं परिहास इत्युमामपृच्छदव्यञ्जितहर्षलक्षणः"
  },
  {
    "ref": "कुमारसम्भवम्->5.63",
    "verse": "अथाग्रहस्ते मुकुलीकृताङ्गुलौ समर्पयन्ती स्फटिकाक्षमालिकाम् ।\nकथं चिदद्रेस्तनया मिताक्षरं चिरव्यवस्थापितवागभाषत"
  },
  {
    "ref": "कुमारसम्भवम्->5.64",
    "verse": "यथा श्रुतं वेदविदां वर त्वया जनो ऽयमुच्चैःपदलङ्घनोत्सुकः ।\nतपः किलेदं तदवाप्तिसाधनं मनोरथानामगतिर्न विद्यते"
  },
  {
    "ref": "कुमारसम्भवम्->5.65",
    "verse": "अथाह वर्णी विदितो महेश्वरस्तदर्थिनी त्वं पुनरेव वर्तसे ।\nअमङ्गलाभ्यासरतिं विचिन्त्य तं तवानुवृत्तिं न च कर्तुमुत्सहे"
  },
  {
    "ref": "कुमारसम्भवम्->5.66",
    "verse": "अवस्तुनिर्बन्धपरे कथं नु ते करो ऽयमामुक्तविवाहकौतुकः ।\nकरेण शम्भोर्वलयीकृताहिना सहिष्यते तत्प्रथमावलम्बनम्"
  },
  {
    "ref": "कुमारसम्भवम्->5.67",
    "verse": "त्वमेव तावत्परिचिन्तय स्वयं कदा चिदेते यदि योगमर्हतः ।\nवधूदुकूलं कलहंसलक्षणं गजाजिनं शोणितबिन्दुवर्षि च"
  },
  {
    "ref": "कुमारसम्भवम्->5.68",
    "verse": "चतुष्कपुष्पप्रकराविकीर्णयोः परो ऽपि को नाम तवानुमन्यते ।\nअलक्तकाङ्कानि पदानि पादयोर्विकीर्णकेशासु परेतभूमिषु"
  },
  {
    "ref": "कुमारसम्भवम्->5.69",
    "verse": "अयुक्तरूपं किमतः परं वद त्रिनेत्रवक्षः सुलभं तवापि यत् ।\nस्तनद्वये ऽस्मिन्हरिचन्दनास्पदे पदं चिताभस्मरजः करिष्यति"
  },
  {
    "ref": "कुमारसम्भवम्->5.70",
    "verse": "इयं च ते ऽन्या पुरतो विडम्बना यदूढया वारणराजहार्यया  ।\nविलोक्य वृद्धोक्षमधिष्ठितं त्वया महाजनः स्मेरमुखो भविष्यति"
  },
  {
    "ref": "कुमारसम्भवम्->5.71",
    "verse": "द्वयं गतं सम्प्रति शोचनीयतां समागमप्रार्थनया कपालिनः ।\nकला च सा कान्तिमती कलावतस्त्वमस्य लोकस्य च नेत्रकौमुदी"
  },
  {
    "ref": "कुमारसम्भवम्->5.72",
    "verse": "वपुर्विरूपाक्षमलक्ष्यजन्मता दिगम्बरत्वेन निवेदितं वसु ।\nवरेषु यद्बालमृगाक्षि मृग्यते तदस्ति किं व्यस्तमपि त्रिलोचने"
  },
  {
    "ref": "कुमारसम्भवम्->5.73",
    "verse": "निवर्तयास्मादसदीप्सितान्मनः क्व तद्विधस्त्वं क्व च पुण्यलक्षणा ।\nअपेक्ष्यते साधुजनेन वैदिकी श्मशानशूलस्य न यूपसत्क्रिया"
  },
  {
    "ref": "कुमारसम्भवम्->5.74",
    "verse": "इति द्विजातौ प्रतिकूलवादिनि प्रवेपमानाधरलक्ष्यकोपया ।\nविकुञ्चितभ्रूलतमाहिते तया विलोचने तिर्यगुपान्तलोहिते"
  },
  {
    "ref": "कुमारसम्भवम्->5.75",
    "verse": "उवाच चैनं परमार्थतो हरं न वेत्सि नूनं यत एवमात्थ माम् ।\nअलोकसामान्यमचिन्त्यहेतुकं द्विषन्ति मन्दाश्चरितं महात्मनाम्"
  },
  {
    "ref": "कुमारसम्भवम्->5.76",
    "verse": "विपत्प्रतीकारपरेण मङ्गलं निषेव्यते भूतिसमुत्सुकेन वा ।\nजगच्छरण्यस्य निराशिषः सतः किमेभिराशोपहतात्मवृत्तिभिः"
  },
  {
    "ref": "कुमारसम्भवम्->5.77",
    "verse": "अकिञ्चनः सन्प्रभवः स सम्पदां त्रिलोकनाथः पितृसद्मगोचरः ।\nस भीमरूपः शिव इत्युदीर्यते न सन्ति याथार्थ्यविदः पिनाकिनः"
  },
  {
    "ref": "कुमारसम्भवम्->5.78",
    "verse": "विभूषणोद्भासि पिनद्धभोगि वा गजाजिनालम्बि दुकूलधारि वा ।\nकपालि वा स्यादथ वेन्दुशेखरं न विश्वमूर्तेरवधार्यते वपुः"
  },
  {
    "ref": "कुमारसम्भवम्->5.79",
    "verse": "तदङ्गसंसर्गमवाप्य कल्पते ध्रुवं चिताभस्मरजो विशुद्धये ।\nतथा हि नृत्याभिनयक्रियाच्युतं विलिप्यते मौलिभिरम्बरौकसाम्"
  },
  {
    "ref": "कुमारसम्भवम्->5.80",
    "verse": "असम्पदस्तस्य वृषेण गच्छतः प्रभिन्नदिग्वारणवाहनो वृषा ।\nकरोति पादावुपगम्य मौलिना विनिद्रमन्दाररजोरुणाङ्गुली"
  },
  {
    "ref": "कुमारसम्भवम्->5.81",
    "verse": "विवक्षता दोषमपि च्युतात्मना त्वयैकमीशं प्रति साधु भाषितम् ।\nयमामनन्त्यात्मभुवो ऽपि कारणं कथं स लक्ष्यप्रभवो भविष्यति"
  },
  {
    "ref": "कुमारसम्भवम्->5.82",
    "verse": "अलं विवादेन यथा श्रुतस्त्वया तथाविधस्तावदशेषमस्तु सः ।\nममात्र भावैकरसं मनः स्थितं न कामवृत्तिर्वचनीयमीक्षते"
  },
  {
    "ref": "कुमारसम्भवम्->5.83",
    "verse": "निवार्यतामालि किमप्ययं बटुः पुनर्विवक्षुः स्फुरितोत्तराधरः ।\nन केवलं यो महतो ऽपभाषते श‍ृणोति तस्मादपि यः स पापभाक्"
  },
  {
    "ref": "कुमारसम्भवम्->5.84",
    "verse": "इतो गमिश्याम्यथवेति वादिनी चचाल बाला स्तनभिन्नवल्कला ।\nस्वरूपमास्थाय च तां कृतस्मितः समाललम्बे वृषराजकेतनः"
  },
  {
    "ref": "कुमारसम्भवम्->5.85",
    "verse": "तं वीक्ष्य वेपथुमती सरसाङ्गयष्टिर्निक्षेपणाय पदमुद्धृतमुद्वहन्ती ।\nमार्गाचलव्यतिकराकुलितेव सिन्धुः शैलाधिराजतनया न ययौ न तस्थौ"
  },
  {
    "ref": "कुमारसम्भवम्->5.86",
    "verse": "अद्यप्रभृत्यवनताङ्गि तवास्मि दासः क्रीतस्तपोभिरिति वादिनि चन्द्रमौलौ ।\nअह्नाय सा नियमजं क्लममुत्ससर्ज क्लेशः फलेन हि पुनर्नवतां विधत्ते"
  },
  {
    "ref": "कुमारसम्भवम्->6.1",
    "verse": "अथ विश्वात्मने गौरी सन्दिदेश मिथः सखीम् ।\nदाता मे भूभृतां नाथः प्रमाणीक्रियतामिति"
  },
  {
    "ref": "कुमारसम्भवम्->6.2",
    "verse": "तया व्याहृतसन्देशा सा बभौ निभृता प्रिये ।\nचूतयष्टिरिवाभ्याष्ये मधौ परभृतामुखी"
  },
  {
    "ref": "कुमारसम्भवम्->6.3",
    "verse": "स तथेति प्रतिज्ञाय विसृज्य कथमप्युमाम् ।\nऋषीञ्ज्योतिर्मयान्सप्त सस्मार स्मरशासनः"
  },
  {
    "ref": "कुमारसम्भवम्->6.4",
    "verse": "ते प्रभामण्डलैर्व्योम द्योतयन्तस्तपोधनाः ।\nसारुन्धतीकाः सपदि प्रादुरासन्पुरः प्रभोः"
  },
  {
    "ref": "कुमारसम्भवम्->6.5",
    "verse": "आप्लुतास्तीरमन्दार- कुसुमोत्किरवीचिषु ।\nआकाशगङ्गास्रोतस्सु दिङ्नागमदगन्धिषु"
  },
  {
    "ref": "कुमारसम्भवम्->6.6",
    "verse": "मुक्तायज्ञोपवीतानि बिभ्रतो हैमवल्कलाः ।\nरत्नाक्षसूत्राः प्रव्रज्यां कल्पवृक्षा इवाश्रिताः"
  },
  {
    "ref": "कुमारसम्भवम्->6.7",
    "verse": "अधःप्रवर्त्तिताश्वेन समावर्जितकेतुना ।\nसहस्ररश्मिना शश्वत्सप्रमाणमुदीक्षिताः"
  },
  {
    "ref": "कुमारसम्भवम्->6.8",
    "verse": "आसक्तबाहुलतया सार्धमुद्धृतया भुवा ।\nमहावराहदंष्ट्रायां विश्रान्ताः प्रलयापदि"
  },
  {
    "ref": "कुमारसम्भवम्->6.9",
    "verse": "सर्गशेषप्रणयनाद्विश्वयोनेरनन्तरम् ।\nपुरातनाः पुराविद्भिर्धातार इति कीर्तिताः"
  },
  {
    "ref": "कुमारसम्भवम्->6.10",
    "verse": "प्राक्तनानां विशुद्धानां परिपाकमुपेयुषाम् ।\nतपसामुपभुञ्जानाः फलान्यपि तपस्विनः"
  },
  {
    "ref": "कुमारसम्भवम्->6.11",
    "verse": "तेषां मध्यगता साध्वी पत्युः पादार्पितेक्षणा ।\nसाक्षादिव तपःसिद्धिर्बभासे बह्वरुन्धती"
  },
  {
    "ref": "कुमारसम्भवम्->6.12",
    "verse": "तामगौरवभेदेन मुनींश्चापश्यदीश्वरः ।\nस्त्री पुमानित्यनास्थैषा वृत्तं हि महितं सताम्"
  },
  {
    "ref": "कुमारसम्भवम्->6.13",
    "verse": "तद्दर्शनादभूच्छम्भोर्भूयान्दारार्थमादरः ।\nक्रियाणां खलु धर्म्याणां सत्पत्न्यो मूलसाधनम्"
  },
  {
    "ref": "कुमारसम्भवम्->6.14",
    "verse": "धर्मेणापि पदं शर्वे कारिते पार्वतीं प्रति ।\nपूर्वापराधभीतस्य कामस्योच्छ्वासितं मनः"
  },
  {
    "ref": "कुमारसम्भवम्->6.15",
    "verse": "अथ ते मुनयः सर्वे मानयित्वा जगद्गुरुम् ।\nइदमूचुरनूचानाः प्रीतिकण्टकितत्वचः"
  },
  {
    "ref": "कुमारसम्भवम्->6.16",
    "verse": "यद्ब्रह्म सम्यगाम्नातं यदग्नौ विधिना हुतम् ।\nयच्च तप्तं तपस्तस्य विपक्वं फलमद्य नः"
  },
  {
    "ref": "कुमारसम्भवम्->6.17",
    "verse": "यदध्यक्षेण जगतां वयमारोपितास्त्वया ।\nमनोरथस्याविषयं मनोविषयमात्मनः"
  },
  {
    "ref": "कुमारसम्भवम्->6.18",
    "verse": "यस्य चेतसि वर्तेथाः स तावत्कृतिनां वरः ।\nकिं पुनर्ब्रह्मयोनेर्यस्तव चेतसि वर्तते"
  },
  {
    "ref": "कुमारसम्भवम्->6.19",
    "verse": "सत्यमर्काच्च सोमाच्च परमध्यास्महे पदम् ।\nअद्य तूच्चैस्तरं तस्मात्स्मरणानुग्रहात्तव"
  },
  {
    "ref": "कुमारसम्भवम्->6.20",
    "verse": "त्वत्सम्भावितमात्मानं बहु मन्यामहे वयम् ।\nप्रायः प्रत्ययमाधत्ते स्वगुणेषूत्तमादरः"
  },
  {
    "ref": "कुमारसम्भवम्->6.21",
    "verse": "या नः प्रीतिर्विरूपाक्ष त्वदनुध्यानसम्भवा ।\nसा किमावेद्यते तुभ्यमन्तरात्मासि देहिनाम्"
  },
  {
    "ref": "कुमारसम्भवम्->6.22",
    "verse": "साक्षाद्दृष्टो ऽसि न पुनर्विद्मस्त्वां वयमञ्जसा ।\nप्रसीद कथयात्मानं न धियां पथि वर्तसे"
  },
  {
    "ref": "कुमारसम्भवम्->6.23",
    "verse": "किं येन सृजसि व्यक्तमुत येन बिभर्षि तत् ।\nअथ विश्वस्य संहर्ता भागः कतम एष ते"
  },
  {
    "ref": "कुमारसम्भवम्->6.24",
    "verse": "अथवा सुमहत्येषा प्रार्थना देव तिष्ठतु ।\nचिन्तितोपस्थितांस्तावच्छाधि नः करवाम किम्"
  },
  {
    "ref": "कुमारसम्भवम्->6.25",
    "verse": "अथ मौलिगतस्येन्दोर्विशदैर्दशनांशुभिः ।\nउपचिन्वन्प्रभां तन्वीं प्रत्याह परमेश्वरः"
  },
  {
    "ref": "कुमारसम्भवम्->6.26",
    "verse": "विदितं वो यथा स्वार्था न मे काश्चित्प्रवृत्तयः ।\nननु मूर्तिभिरष्टाभिरित्थम्भूतो ऽस्मि सूचितः"
  },
  {
    "ref": "कुमारसम्भवम्->6.27",
    "verse": "सो ऽहं तृष्णातुरैर्वृष्टिं विद्युत्वानिव चातकैः ।\nअरिविप्रकृतैर्देवैः प्रसूतिं प्रति याचितः"
  },
  {
    "ref": "कुमारसम्भवम्->6.28",
    "verse": "अत आहर्तुमिच्छामि पार्वतीमात्मजन्मने ।\nउत्पत्तये हविर्भोक्तुर्यजमान इवारणिम्"
  },
  {
    "ref": "कुमारसम्भवम्->6.29",
    "verse": "तामस्मदर्थे युष्माभिर्याचितव्यो हिमालयः ।\nविक्रियायै न कल्पन्ते सम्बन्धाः सदनुष्ठिताः"
  },
  {
    "ref": "कुमारसम्भवम्->6.30",
    "verse": "उन्नतेन स्थितिमता धुरमुद्वहता भुवः ।\nतेन योजितसम्बन्धं वित्त मामप्यवञ्चितम्"
  },
  {
    "ref": "कुमारसम्भवम्->6.31",
    "verse": "एवं वाच्यः स कन्यार्थमिति वो नोपदिश्यते ।\nभवत्प्रणीतमाचारमामनन्ति हि साधवः"
  },
  {
    "ref": "कुमारसम्भवम्->6.32",
    "verse": "आर्याप्यरुन्धती तत्र व्यापारं कर्तुं अर्हति ।\nप्रायेणैवंविधे कार्ये पुरन्ध्रीणां प्रगल्भता"
  },
  {
    "ref": "कुमारसम्भवम्->6.33",
    "verse": "तत्प्रयातौषधिप्रस्थं सिद्धये हिमवत्पुरम् ।\nमहाकोशीप्रपाते ऽस्मिन्सङ्गमः पुनरेव नः"
  },
  {
    "ref": "कुमारसम्भवम्->6.34",
    "verse": "तस्मिन्संयमिनामाद्ये जाते परिणयोन्मुखे ।\nजहुः परिग्रहव्रीडां प्राजापत्यास्तपस्विनः"
  },
  {
    "ref": "कुमारसम्भवम्->6.35",
    "verse": "ततः परममित्युक्त्वा प्रतस्थे मुनिमण्डलम् ।\nभगवानपि सम्प्राप्तः प्रथमोद्दिष्टमास्पदम्"
  },
  {
    "ref": "कुमारसम्भवम्->6.36",
    "verse": "ते चाकाशमसिश्याममुत्पत्य परमर्षयः ।\nआसेदुरोषधिप्रस्थं मनसा समरंहसः"
  },
  {
    "ref": "कुमारसम्भवम्->6.37",
    "verse": "अलकामतिवाह्येव वसतिं वसुसम्पदाम् ।\nस्वर्गाभिष्यन्दवमनं कृत्वेवोपनिवेशितम्"
  },
  {
    "ref": "कुमारसम्भवम्->6.38",
    "verse": "गङ्गास्रोतःपरिक्षिप्त- वप्रान्तर्ज्वलितौषधि ।\nबृहन्मणिशिलासालं गुप्तावपि मनोहरम्"
  },
  {
    "ref": "कुमारसम्भवम्->6.39",
    "verse": "जितसिंहभया नागा यत्राश्वा बिलयोनयः ।\nयक्षाः किम्पुरुषाः पौरा योषितो वनदेवताः"
  },
  {
    "ref": "कुमारसम्भवम्->6.40",
    "verse": "शिखरासक्तमेघानां व्यजन्ते यत्र वेश्मनाम् ।\nअनुगर्जितसन्दिग्धाः करणैर्मुरजस्वनाः"
  },
  {
    "ref": "कुमारसम्भवम्->6.41",
    "verse": "यत्र कल्पद्रुमैरेव विलोलविटपांशुकैः ।\nगृहयन्त्रपताकाश्रीरपौरादरनिर्मिता"
  },
  {
    "ref": "कुमारसम्भवम्->6.42",
    "verse": "यत्र स्फटिकहर्म्येषु नक्तमापानभूमिषु ।\nज्योतिषां प्रतिबिम्बानि प्राप्नुवन्त्युपहारताम्"
  },
  {
    "ref": "कुमारसम्भवम्->6.43",
    "verse": "यत्रौषधिप्रकाशेन नक्तं दर्शितसञ्चराः ।\nअनभिज्ञास्तमिस्राणां दुर्दिनेष्वभिसारिकाः"
  },
  {
    "ref": "कुमारसम्भवम्->6.44",
    "verse": "यौवनान्तं वयो यस्मिन्नातङ्कः कुसुमायुधः ।\nरतिखेदसमुत्पन्ना निद्रा संज्ञाविपर्ययः"
  },
  {
    "ref": "कुमारसम्भवम्->6.45",
    "verse": "भ्रूभेदिभिः सकम्पोष्ठैर्ललिताङ्गुलितर्जनैः ।\nयत्र कोपैः कृताः स्त्रीणामाप्रसादार्थिनः प्रियाः"
  },
  {
    "ref": "कुमारसम्भवम्->6.46",
    "verse": "सन्तानकतरुच्छाया- सुप्तविद्याधराध्वगम् ।\nयस्य चोपवनं बाह्यं सुगन्धिर्गन्धमादनः"
  },
  {
    "ref": "कुमारसम्भवम्->6.47",
    "verse": "अथ ते मुनयो दिव्याः प्रेक्ष्य हैमवतं पुरम् ।\nस्वर्गाभिसन्धिसुकृतं वञ्चनामिव मेनिरे"
  },
  {
    "ref": "कुमारसम्भवम्->6.48",
    "verse": "ते सद्मनि गिरेर्वेगादुन्मुखद्वाःस्थवीक्षिताः ।\nअवतेरुर्जटाभारैर्लिखितानलनिश्चलैः"
  },
  {
    "ref": "कुमारसम्भवम्->6.49",
    "verse": "गगनादवतीर्णा सा यथावृद्धपुरस्सरा ।\nतोयान्तर्भास्करालीव रेजे मुनिपरम्परा"
  },
  {
    "ref": "कुमारसम्भवम्->6.50",
    "verse": "तानर्घ्यानर्घ्यमादाय दूरात्प्रत्युद्ययौ गिरिः ।\nनमयन्सारगुरुभिः पादन्यासैर्वसुन्धराम्"
  },
  {
    "ref": "कुमारसम्भवम्->6.51",
    "verse": "धातुताम्राधरः प्रांशुर्देवदारुबृहद्भुजः ।\nप्रकृत्यैव शिलोरस्कः सुव्यक्तो हिमवानिति"
  },
  {
    "ref": "कुमारसम्भवम्->6.52",
    "verse": "विधिप्रयुक्तसत्कारैः स्वयं मार्गस्य दर्शकः ।\nस तैराक्रमयामास शुद्धान्तं शुद्धकर्मभिः"
  },
  {
    "ref": "कुमारसम्भवम्->6.53",
    "verse": "तत्र वेत्रासनासीनान्कृतासनपरिग्रहः ।\nइत्युवाचेश्वरान्वाचं प्राञ्जलिः पृथिवीधरः"
  },
  {
    "ref": "कुमारसम्भवम्->6.54",
    "verse": "अपमेघोदयं वर्षमदृष्टकुसुमं फलम् ।\nअतर्कितोपपन्नं वो दर्शनं प्रतिभाति मे"
  },
  {
    "ref": "कुमारसम्भवम्->6.55",
    "verse": "मूढं बुद्धमिवात्मानं हैमीभूतमिवायसम् ।\nभूमेर्दिवमिवारूढं मन्ये भवदनुग्रहात्"
  },
  {
    "ref": "कुमारसम्भवम्->6.56",
    "verse": "अद्यप्रभृति भूतानामधिगम्यो ऽस्मि शुद्धये ।\nयदध्यासितमर्हद्भिस्तद्धि तीर्थं प्रचक्षते"
  },
  {
    "ref": "कुमारसम्भवम्->6.57",
    "verse": "अवैमि पूतमात्मानं द्वयेनैव द्विजोत्तमाः ।\nमूर्ध्नि गङ्गाप्रपातेन धौतपादाम्भसा च वः"
  },
  {
    "ref": "कुमारसम्भवम्->6.58",
    "verse": "जङ्गमं प्रैष्यभावे वः स्थावरं चरणाङ्कितम् ।\nविभक्तानुग्रहं मन्ये द्विरूपमपि मे वपुः"
  },
  {
    "ref": "कुमारसम्भवम्->6.59",
    "verse": "भवत्सम्भावनोत्थाय परितोषाय मूर्च्छते ।\nअपि व्याप्तदिगन्तानि नाङ्गानि प्रभवन्ति मे"
  },
  {
    "ref": "कुमारसम्भवम्->6.60",
    "verse": "न केवलं दरीसंस्थं भास्वतां दर्शनेन वः ।\nअन्तर्गतमपास्तं मे रजसो ऽपि परं तमः"
  },
  {
    "ref": "कुमारसम्भवम्->6.61",
    "verse": "कर्तव्यं वो न पश्यामि स्याच्चेत्किं नोपपद्यते ।\nशङ्के मत्पावनायैव प्रस्थानं भवतामिह"
  },
  {
    "ref": "कुमारसम्भवम्->6.62",
    "verse": "तथापि तावत्कस्मिंश्चिदाज्ञां मे दातुमर्हथ ।\nविनियोगप्रसादा हि किङ्कराः प्रभविष्णुषु"
  },
  {
    "ref": "कुमारसम्भवम्->6.63",
    "verse": "एते वयममी दाराः कन्येयं कुलजीवितम् ।\nब्रूत येनात्र वः कार्यमनास्था बाह्यवस्तुषु"
  },
  {
    "ref": "कुमारसम्भवम्->6.64",
    "verse": "इत्यूचिवांस्तमेवार्थं दरीमुखविसर्पिणा ।\nद्विरिव प्रतिशब्देन व्याजहार हिमालयः"
  },
  {
    "ref": "कुमारसम्भवम्->6.65",
    "verse": "अथाङ्गिरसमग्रण्यमुदाहरणवस्तुषु ।\nऋषयश्चोदयामासुः प्रत्युवाच स भूधरम्"
  },
  {
    "ref": "कुमारसम्भवम्->6.66",
    "verse": "उपपन्नमिदं सर्वमतः परमपि त्वयि ।\nमनसः शिखराणां च सदृशी ते समुन्नतिः"
  },
  {
    "ref": "कुमारसम्भवम्->6.67",
    "verse": "स्थाने त्वां स्थावरात्मानं विष्णुमाहुस्तथा हि ते ।\nचराचराणां भूतानां कुक्षिराधारतां गतः"
  },
  {
    "ref": "कुमारसम्भवम्->6.68",
    "verse": "गामधास्यत्कथं नागो मृणालमृदुभिः फणैः ।\nआ रसातलमूलात्त्वमवालम्बिष्यथा न चेत्"
  },
  {
    "ref": "कुमारसम्भवम्->6.69",
    "verse": "अच्छिन्नामलसन्तानाः समुद्रोर्म्यनिवारिताः ।\nपुनन्ति लोकान्पुण्यत्वात्कीर्तयः सरितश्च ते"
  },
  {
    "ref": "कुमारसम्भवम्->6.70",
    "verse": "यथैव श्लाघ्यते गङ्गा पादेन परमेष्ठिनः ।\nप्रभवेण द्वितीयेन तथैवोच्छिरसा त्वया"
  },
  {
    "ref": "कुमारसम्भवम्->6.71",
    "verse": "तिर्यगूर्ध्वमधस्ताच्च व्यापको महिमा हरेः ।\nत्रिविक्रमोद्यतस्यासीत्स च स्वाभाविकस्तव"
  },
  {
    "ref": "कुमारसम्भवम्->6.72",
    "verse": "यज्ञभागभुजां मध्ये पदमातस्थुषा त्वया ।\nउच्चैर्हिरण्मयं श‍ृङ्गं सुमेरोर्वितथीकृतम्"
  },
  {
    "ref": "कुमारसम्भवम्->6.73",
    "verse": "काठिन्यं स्थावरे काये भवता सर्वमर्पितम् ।\nइदं तु भक्तिनम्रं ते सतामाराधनं वपुः"
  },
  {
    "ref": "कुमारसम्भवम्->6.74",
    "verse": "तदागमनकार्यं नः श‍ृणु कार्यं तवैव तत् ।\nश्रेयसामुपदेशात्तु वयमत्रांशभागिनः"
  },
  {
    "ref": "कुमारसम्भवम्->6.75",
    "verse": "अणिमादिगुणोपेतमस्पृष्टपुरुषान्तरम् ।\nशब्दमीश्वर इत्युच्चैः सार्धचन्द्रं बिभर्ति यः"
  },
  {
    "ref": "कुमारसम्भवम्->6.76",
    "verse": "कल्पितान्योन्यसामर्थ्यैः पृथिव्यादिभिरात्मनि ।\nयेनेदं ध्रियते विश्वं धुर्यैर्यानमिवाध्वनि"
  },
  {
    "ref": "कुमारसम्भवम्->6.77",
    "verse": "योगिनो यं विचिन्वन्ति क्षेत्राभ्यन्तरवर्तिनम् ।\nअनावृत्तिभयं यस्य पदमाहुर्मनीषिणः"
  },
  {
    "ref": "कुमारसम्भवम्->6.78",
    "verse": "स ते दुहितरं साक्षात्साक्षी विश्वस्य कर्मणः ।\nवृणुते वरदः शम्भुरस्मत्सङ्क्रामितैः पदैः"
  },
  {
    "ref": "कुमारसम्भवम्->6.79",
    "verse": "तमर्थमिव भारत्या सुतया योक्तुमर्हसि ।\nअशोच्या हि पितुः कन्या सद्भर्त्रे प्रतिपादिता"
  },
  {
    "ref": "कुमारसम्भवम्->6.80",
    "verse": "यावदेतानि भूतानि स्थावराणि चराणि च ।\nमातरं कल्पयन्त्येनामीशो हि जगतः पिता"
  },
  {
    "ref": "कुमारसम्भवम्->6.81",
    "verse": "प्रणम्य शितिकण्ठाय विबुधास्तदनन्तरम् ।\nचरणौ रञ्जयन्त्यस्याश्चूडामणिमरीचिभिः"
  },
  {
    "ref": "कुमारसम्भवम्->6.82",
    "verse": "उमा वधूर्भवान्दाता याचितार इमे वयम् ।\nवरः शम्भुरलं ह्येष त्वत्कुलोद्भूतये विधिः"
  },
  {
    "ref": "कुमारसम्भवम्->6.83",
    "verse": "अस्तोतुः स्तूयमानस्य वन्द्यस्यानन्यवन्दिनः ।\nसुतासम्बन्धविधिना भव विश्वगुरोर्गुरुः"
  },
  {
    "ref": "कुमारसम्भवम्->6.84",
    "verse": "एवं वादिनि देवर्षौ पार्श्वे पितुरधोमुखी ।\nलीलाकमलपत्राणि गणयामास पार्वती"
  },
  {
    "ref": "कुमारसम्भवम्->6.85",
    "verse": "शैलः सम्पूर्णकामो ऽपि मेनामुखमुदैक्षत ।\nप्रायेण गृहिणीनेत्राः कन्यार्थे हि कुटुम्बिनः"
  },
  {
    "ref": "कुमारसम्भवम्->6.86",
    "verse": "मेने मेनापि तत्सर्वं पत्युः कार्यमभीप्सितम् ।\nभवन्त्यव्यभिचारिण्यो भर्तुरिष्टे पतिव्रताः"
  },
  {
    "ref": "कुमारसम्भवम्->6.87",
    "verse": "इदमत्रोत्तरं न्याय्यमिति बुद्ध्या विमृश्य सः ।\nआददे वचसामन्ते मङ्गलालङ्कृतां सुताम्"
  },
  {
    "ref": "कुमारसम्भवम्->6.88",
    "verse": "एहि विश्वात्मने वत्से भिक्षासि परिकल्पिता ।\nअर्थिनो मुनयः प्राप्तं गृहमेधिफलं मया"
  },
  {
    "ref": "कुमारसम्भवम्->6.89",
    "verse": "एतावदुक्त्वा तनयामृषीनाह महीधरः ।\nइयं नमति वः सर्वांस्त्रिलोचनवधूरिति"
  },
  {
    "ref": "कुमारसम्भवम्->6.90",
    "verse": "ईप्सितार्थक्रियोदारं ते ऽभिनन्द्य गिरेर्वचः ।\nआशीर्भिरेधयामासुः पुरःपाकाभिरम्बिकाम्"
  },
  {
    "ref": "कुमारसम्भवम्->6.91",
    "verse": "तां प्रणामादरस्रस्त- जाम्बूनदवतंसकाम् ।\nअङ्कमारोपयामास लज्जमानामरुन्धती"
  },
  {
    "ref": "कुमारसम्भवम्->6.92",
    "verse": "तन्मातरं चाश्रुमुखीं दुहितृस्नेहविक्लवाम् ।\nवरस्यानन्यपूर्वस्य विशोकामकरोद्गुणैः"
  },
  {
    "ref": "कुमारसम्भवम्->6.93",
    "verse": "वैवाहिकीं तिथिं पृष्टास्तत्क्षणं हरबन्धुना ।\nते त्र्यहादूर्ध्वमाख्याय चेलुश्चीरपरिग्रहाः"
  },
  {
    "ref": "कुमारसम्भवम्->6.94",
    "verse": "ते हिमालयमामन्त्र्य पुनः प्रेक्ष्य च शूलिनम् ।\nसिद्धं चास्मै निवेद्यार्थं तद्विसृष्टाः खमुद्ययुः"
  },
  {
    "ref": "कुमारसम्भवम्->6.95",
    "verse": "पशुपतिरपि तान्यहानि कृच्छ्रादगमयदद्रिसुतासमागमोत्कः ।\nकमपरमवशं न विप्रकुर्युर्विभुमपि तं यदमी स्पृशन्ति भावाः"
  },
  {
    "ref": "कुमारसम्भवम्->7.1",
    "verse": "अथौषधीनामधिपस्य वृद्धौ तिथौ च जामित्रगुणान्वितायाम् ।\nसमेतबन्धुर्हिमवान्सुताया विवाहदीक्षाविधिमन्वतिष्ठत्"
  },
  {
    "ref": "कुमारसम्भवम्->7.2",
    "verse": "वैवाहिकैः कौतुकसंविधानैर्गृहे गृहे व्यग्रपुरन्ध्रिवर्गम् ।\nआसीत्पुरं सानुमतो ऽनुरागादन्तःपुरं चैककुलोपमेयम्"
  },
  {
    "ref": "कुमारसम्भवम्->7.3",
    "verse": "सन्तानकाकीर्णमहापथं तच्चीनांशुकैः कल्पितकेतुमालम् ।\nभासा ज्वलत्काञ्चनतोरणानां स्थानान्तरस्वर्ग इवाबभासे"
  },
  {
    "ref": "कुमारसम्भवम्->7.4",
    "verse": "एकैव सत्यामपि पुत्रपङ्क्तौ चिरस्य दृष्टेव मृतोत्थितेव ।\nआसन्नपाणिग्रहणेति पित्रोरुमा विशेषोच्छ्वसितं बभूव"
  },
  {
    "ref": "कुमारसम्भवम्->7.5",
    "verse": "अङ्काद्ययावङ्कमुदीरिताशीः सा मण्डनान्मण्डनमन्वभुङ्क्त ।\nसम्बन्धिभिन्नो ऽपि गिरेः कुलस्य स्नेहस्तदेकायतनं जगाम"
  },
  {
    "ref": "कुमारसम्भवम्->7.6",
    "verse": "मैत्रे मुहूर्ते शशलाञ्छनेन योगं गतासूत्तरफल्गुनीषु ।\nतस्याः शरीरे प्रतिकर्म चक्रुर्बन्धुस्त्रियो याः पतिपुत्रवत्यः"
  },
  {
    "ref": "कुमारसम्भवम्->7.7",
    "verse": "सा गौरसिद्धार्थनिवेशवद्भिर्दूर्वाप्रवालैः प्रतिभिन्नरागम् ।\nनिर्नाभिकौशेयमुपात्तबाणमभ्यङ्गनेपथ्यमलञ्चकार"
  },
  {
    "ref": "कुमारसम्भवम्->7.8",
    "verse": "बभौ च सम्पर्कमुपेत्य बाला नवेन दीक्षाविधिसायकेन ।\nकरेण भानोर्बहुलावसाने सन्धुक्ष्यमाणेव शशाङ्कलेखा"
  },
  {
    "ref": "कुमारसम्भवम्->7.9",
    "verse": "तां लोध्रकल्केन हृताङ्गतैलामाश्यानकालेयकृताङ्गरागाम् ।\nवासो वसानामभिषेकयोग्यं नार्यश्चतुष्काभिमुखं व्यनैषुः"
  },
  {
    "ref": "कुमारसम्भवम्->7.10",
    "verse": "विन्यस्तवैदूर्यशिलातले ऽस्मिन्नविद्धमुक्ताफलभक्तिचित्रे ।\nआवर्जिताष्टापदकुम्भतोयाः सतूर्यमेनां स्नपयां बभूवुः"
  },
  {
    "ref": "कुमारसम्भवम्->7.11",
    "verse": "सा मङ्गलस्नानविशुद्धगात्री गृहीतपत्युद्गमनीयवस्त्रा ।\nनिर्वृत्तपर्जन्यजलाभिषेका प्रफुल्लकाशा वसुधेव रेजे"
  },
  {
    "ref": "कुमारसम्भवम्->7.12",
    "verse": "तस्मात्प्रदेशाच्च वितानवन्तं युक्तं मणिस्तम्भचतुष्टयेन ।\nपतिव्रताभिः परिगृह्य निन्ये कॢप्तासनं कौतुकवेदिमध्यम्"
  },
  {
    "ref": "कुमारसम्भवम्->7.13",
    "verse": "तां प्राङ्मुखीं तत्र निवेश्य तन्वीं क्षणं व्यलम्बन्त पुरो निषण्णाः ।\nभूतार्थशोभाह्रियमाणनेत्राः प्रसाधने सन्निहिते ऽपि नार्यः"
  },
  {
    "ref": "कुमारसम्भवम्->7.14",
    "verse": "धूपोष्मणा त्याजितमार्द्रभावं केशान्तमन्तःकुसुमं तदीयम् ।\nपर्याक्षिपत्काचिदुदारबन्धं दूर्वावता पाण्डुमधूकदाम्ना"
  },
  {
    "ref": "कुमारसम्भवम्->7.15",
    "verse": "विन्यस्तशुक्लागुरु चक्रुरस्या गोरोचनापत्रविभङ्गमङ्गम् ।\nसा चक्रवाकाङ्कितसैकतायास्त्रिस्रोतसः कान्तिमतीत्य तस्थौ"
  },
  {
    "ref": "कुमारसम्भवम्->7.16",
    "verse": "लग्नद्विरेफं परिभूय पद्मं समेघलेखं शशिनश्च बिम्बम् ।\nतदाननश्रीरलकैः प्रसिद्धैश्चिच्छेद सादृश्यकथाप्रसङ्गम्"
  },
  {
    "ref": "कुमारसम्भवम्->7.17",
    "verse": "कर्णार्पितो लोध्रकषायरूक्षे गोरोचनाक्षेपनितान्तगौरे ।\nतस्याः कपोले परभागलाभाद्बबन्ध चक्षूंषि यवप्ररोहः"
  },
  {
    "ref": "कुमारसम्भवम्->7.18",
    "verse": "रेखाबिभक्तश्च विभक्तगात्र्याः किञ्चिन्मधूच्छिष्टविमृष्टरागः ।\nकामप्यभिख्यां स्फुरितैरपुष्यदासन्नलावण्यफलो ऽध्ररोष्ठः"
  },
  {
    "ref": "कुमारसम्भवम्->7.19",
    "verse": "पत्युः शिरश्चन्द्रकलामनेन स्पृशेति सख्या परिहासपूर्वम् ।\nसा रञ्जयित्वा चरणौ कृताशीर्माल्येन तां निर्वचनं जघान"
  },
  {
    "ref": "कुमारसम्भवम्->7.20",
    "verse": "तस्याः सुजातोत्पलपत्रकान्ते प्रसाधिकाभिर्नयने निरीक्ष्य ।\nन चक्षुषोः कान्तिविशेषबुद्ध्या कालाञ्जनं मङ्गलमित्युपात्तम्"
  },
  {
    "ref": "कुमारसम्भवम्->7.21",
    "verse": "सा सम्भवद्भिः कुसुमैर्लतेव ज्योतिर्भिरुद्यद्भिरिव त्रियामा ।\nसरिद्विहङ्गैरिव लीयमानैरामुच्यमानाभरणा चकासे"
  },
  {
    "ref": "कुमारसम्भवम्->7.22",
    "verse": "आत्मानमालोक्य च शोभमानमादर्शबिम्बे स्तिमितायताक्षी ।\nहरोपयाने त्वरिता बभूव स्त्रीणां प्रियालोकफलो हि वेषः"
  },
  {
    "ref": "कुमारसम्भवम्->7.23",
    "verse": "अथाङ्गुलिभ्यां हरितालमार्द्रं माङ्गल्यमादाय मनःशिलां च ।\nकर्णावसक्तामलदन्तपत्रं माता तदीयं मुखमुन्नमय्य"
  },
  {
    "ref": "कुमारसम्भवम्->7.24",
    "verse": "उमास्तनोद्भेदमनुप्रवृद्धो मनोरथो यः प्रथमो बभूव ।\nतमेव मेना दुहितुः कथञ्चिद्विवाहदीक्षातिलकं चकार"
  },
  {
    "ref": "कुमारसम्भवम्->7.25",
    "verse": "बबन्ध चास्राकुलदृष्टिरस्याः स्थानान्तरे कल्पितसन्निवेशम् ।\nधात्र्यङ्गुलीभिः प्रतिसार्यमाणमूर्णमयं कौतुकहस्तसूत्रम्"
  },
  {
    "ref": "कुमारसम्भवम्->7.26",
    "verse": "क्षीरोदवेलेव सफेनपुञ्जा पर्याप्तचन्द्रेव शरत्त्रियामा ।\nनवं नवक्षौमनिवासिनी सा भूयो बभौ दर्पणमादधाना"
  },
  {
    "ref": "कुमारसम्भवम्->7.27",
    "verse": "तामर्चिताभ्यः कुलदेवताभ्यः कुलप्रतिष्ट्ःआं प्रणमय्य माता ।\nअकारयत्कारयितव्यदक्षा क्रमेण पादग्रहणं सतीनाम्"
  },
  {
    "ref": "कुमारसम्भवम्->7.28",
    "verse": "अखण्डितं प्रेम लभस्व पत्युरित्युच्यते ताभिरुमा स्म नम्रा ।\nतया तु तस्यार्धशरीरभाजा पश्चात्कृताः स्निग्धजनाशिषो ऽ पि"
  },
  {
    "ref": "कुमारसम्भवम्->7.29",
    "verse": "इच्छाविभूत्योरनुरूपमद्रिस्तस्याः कृती कृत्यमशेषयित्वा ।\nसभ्यः सभायां सुहृदास्थितायां तस्थौ वृषाङ्कागमनप्रतीक्षः"
  },
  {
    "ref": "कुमारसम्भवम्->7.30",
    "verse": "तावद्वरस्यापि कुबेरशैले तत्पूर्वपाणिग्रहणानुरूपम् ।\nप्रसाधनं मातृभिरादृताभिर्न्यस्तं पुरस्तात्पुरशासनस्य"
  },
  {
    "ref": "कुमारसम्भवम्->7.31",
    "verse": "तद्गौरवान्मङ्गलमण्डनश्रीः सा पस्पृशे केवलमीश्वरेण ।\nस्व एव वेषः परिणेतुरिष्टं भावान्तरं तस्य विभोः प्रपेदे"
  },
  {
    "ref": "कुमारसम्भवम्->7.32",
    "verse": "बभूव भस्मैव सिताङ्गरागः कपालमेवामलशेखरश्रीः ।\nउपान्तभागेषु च रोचनाङ्को गजाजिनस्यैव दुकूलभावः"
  },
  {
    "ref": "कुमारसम्भवम्->7.33",
    "verse": "शङ्खान्तरद्योति विलोचनं यदन्तर्निविष्टामलपिङ्गतारम् ।\nसान्निध्यपक्षे हरितालमय्यास्तदेव जातं तिलकक्रियायाः"
  },
  {
    "ref": "कुमारसम्भवम्->7.34",
    "verse": "यथाप्रदेशं भुजगेश्वराणां करिश्यतामाभरणान्तरत्वम् ।\nशरीरमात्रं विकृतिं प्रपेदे तथैव तस्थुः फणरत्नशोभाः"
  },
  {
    "ref": "कुमारसम्भवम्->7.35",
    "verse": "दिवापि निष्ठ्यूतमरीचिभासा बाल्यादनाविष्कृतलाञ्छनेन ।\nचन्द्रेण नित्यं प्रतिभिन्नमौलेश्चूडामणेः किं ग्रहणं हरस्य"
  },
  {
    "ref": "कुमारसम्भवम्->7.36",
    "verse": "इत्यद्भुतैकप्रभवः प्रभावात्प्रसिद्धनेपथ्यविधेर्विधाता ।\nआत्मानमासन्नगणोपनीते खड्गे निषक्तप्रतिमं ददर्श"
  },
  {
    "ref": "कुमारसम्भवम्->7.37",
    "verse": "स गोपतिं नन्दिभुजावलम्बी शार्दूलचर्मान्तरितोरुपृष्ठम् ।\nतद्भक्तिसङ्क्षिप्तबृहत्प्रमाणमारुह्य कैलासमिव प्रतस्थे"
  },
  {
    "ref": "कुमारसम्भवम्->7.38",
    "verse": "तं मातरो देवमनुव्रजन्त्यः स्ववाहनक्षोभचलावतंसाः ।\nमुखैः प्रभामण्डलरेणुगौरैः पद्माकरं चक्रुरिवान्तरीक्षम्"
  },
  {
    "ref": "कुमारसम्भवम्->7.39",
    "verse": "तासां च पश्चात्कनकप्रभाणां काली कपालाभरणा चकासे ।\nबलाकिनी नीलपयोदराजी दूरं पुरःक्षिप्तशतह्रदेव"
  },
  {
    "ref": "कुमारसम्भवम्->7.40",
    "verse": "ततो गणैः शूलभृतः पुरोगैरुदीरितो मङ्गलतूर्यघोषः ।\nविमानश‍ृङ्गाण्यवगाहमानः शशंस सेवावसरं सुरेभ्यः"
  },
  {
    "ref": "कुमारसम्भवम्->7.41",
    "verse": "उपाददे तस्य सहस्ररश्मिस्त्वष्ट्रा नवं निर्मितमातपत्रम् ।\nस तद्दुकूलादविदूरमौलिर्बभौ पतद्गङ्ग इवोत्तमाङ्गे"
  },
  {
    "ref": "कुमारसम्भवम्->7.42",
    "verse": "मूर्ते च गङ्गायमुने तदानीं सचामरे देवमसेविषाताम् ।\nसमुद्रगारूपविपर्यये ऽपि सहंसपाते इव लक्ष्यमाणे"
  },
  {
    "ref": "कुमारसम्भवम्->7.43",
    "verse": "तमन्वगच्छत्प्रथमो विधाता श्रीवत्सलक्ष्मा पुरुषश्च साक्षात् ।\nजयेति वाचा महिमानमस्य संवर्धयन्त्या हविषेव वह्निम्"
  },
  {
    "ref": "कुमारसम्भवम्->7.44",
    "verse": "एकैव मूर्तिर्बिभिदे त्रिधा सा सामान्यमेषां प्रथमावरत्वम् ।\nविष्णोर्हरस्तस्य हरिः कदाचिद्वेधास्तयोस्तावपि धातुराद्यौ"
  },
  {
    "ref": "कुमारसम्भवम्->7.45",
    "verse": "तं लोकपालाः पुरुहूतमुख्याः श्रीलक्षणोत्सर्गविनीतवेषाः ।\nदृष्टिप्रदाने कृतनन्दिसंज्ञास्तद्दर्शिताः प्राञ्जलयः प्रणेमुः"
  },
  {
    "ref": "कुमारसम्भवम्->7.46",
    "verse": "कम्पेन मूर्ध्नः शतपत्रयोनिं वाचा हरिं वृत्रहणं स्मितेन ।\nआलोकमात्रेण सुरानशेषान्सम्भावयामास यथाप्रधानम्"
  },
  {
    "ref": "कुमारसम्भवम्->7.47",
    "verse": "तस्मै जयाशीः ससृजे पुरस्तात्सप्तर्षिभिस्तान्स्मितपूर्वमाह ।\nविवाहयज्ञे वितते ऽत्र यूयमध्वर्यवः पूर्ववृता मयेति"
  },
  {
    "ref": "कुमारसम्भवम्->7.48",
    "verse": "विश्वावसुप्राग्रहरैः प्रवीणैः सङ्गीयमानत्रिपुरावदानः ।\nअध्वानमध्वान्तविकारलङ्घ्यस्ततार ताराधिपखण्डधारी"
  },
  {
    "ref": "कुमारसम्भवम्->7.49",
    "verse": "खे खेलगामी तमुवाह वाहः सशब्दचामीकरकिङ्किणीकः ।\nतटाभिघातादिव लग्नपङ्के धुन्वन्मुहुः प्रोतघने विषाणे"
  },
  {
    "ref": "कुमारसम्भवम्->7.50",
    "verse": "स प्रापदप्राप्तपराभियोगं नगेन्द्रगुप्तं नगरं मुहूर्तात् ।\nपुरो विलग्नैर्हरदृष्टिपातैः सुवर्णसूत्रैरिव कृष्यमाणः"
  },
  {
    "ref": "कुमारसम्भवम्->7.51",
    "verse": "तस्योपकण्ठे घननीलकण्ट्ःअः कुतूहलादुन्मुखपौरदृष्टः ।\nस्वबाणचिह्नादवतीर्य मार्गादासन्नभूपृष्ठमियाय देवः"
  },
  {
    "ref": "कुमारसम्भवम्->7.52",
    "verse": "तमृद्धिमद्बन्धुजनाधिरूढैर्वृन्दैर्गजानां गिरिचक्रवर्ती ।\nप्रत्युज्जगामागमनप्रतीतः प्रफुल्लवृक्षैः कटकैरिव स्वैः"
  },
  {
    "ref": "कुमारसम्भवम्->7.53",
    "verse": "वर्गावुभौ देवमहीधराणां द्वारे पुरस्योद्घटितापिधाने ।\nसमीयतुर्दूरविसर्पिघोषौ भिन्नैकसेतू पयसामिवौघौ"
  },
  {
    "ref": "कुमारसम्भवम्->7.54",
    "verse": "ह्रीमानभूद्भूमिधरो हरेण त्रैलोक्यवन्द्येन कृतप्रणामः ।\nपूर्वं महिम्ना स हि तस्य दूरमावर्जितं नात्मशिरो विवेद"
  },
  {
    "ref": "कुमारसम्भवम्->7.55",
    "verse": "स प्रीतियोगाद्विकसन्मुखश्रीर्जामातुरग्रेसरतामुपेत्य ।\nप्रावेशयन्मन्दिरमृद्धमेनमागुल्फकीर्णापणमार्गपुष्पम्"
  },
  {
    "ref": "कुमारसम्भवम्->7.56",
    "verse": "तस्मिन्मुहूर्ते पुरसुन्दरीणामीशानसन्दर्शनलालसानाम् ।\nप्रासादमालासु बभूवुरित्थं त्यक्तान्यकार्याणि विचेष्टितानि"
  },
  {
    "ref": "कुमारसम्भवम्->7.57",
    "verse": "आलोकमार्गं सहसा व्रजन्त्या कयाचिदुद्वेष्टनवान्तमाल्यः ।\nबन्धुं न सम्भावित एव तावत्करेण रुद्धो ऽपि न केशपाशः"
  },
  {
    "ref": "कुमारसम्भवम्->7.58",
    "verse": "प्रसाधिकालम्बितमग्रपादमाक्षिप्य काचिद्द्रवरागमेव ।\nउत्सृष्टलीलागतिरागवाक्षादलक्तकाङ्कां पदवीं ततान"
  },
  {
    "ref": "कुमारसम्भवम्->7.59",
    "verse": "विलोचनं दक्षिणमञ्जनेन सम्भाव्य तद्वञ्चितवामनेत्रा ।\nतथैव वातायनसन्निकर्षं ययौ शलाकामपरा वहन्ती"
  },
  {
    "ref": "कुमारसम्भवम्->7.60",
    "verse": "जालान्तरप्रेषितदृष्तिरन्या प्रस्थानभिन्नां न बबन्ध नीवीम् ।\nनाभिप्रविष्टाभरणप्रभेण हस्तेन तस्थाववलम्ब्य वासः"
  },
  {
    "ref": "कुमारसम्भवम्->7.61",
    "verse": "अर्धाचिता सत्वरमुत्थितायाः पदे पदे दुर्निमिते गलन्ती ।\nकस्याश्चिदासीद्रशना तदानीमङ्गुष्ठमूलार्पितसूत्रशेषा"
  },
  {
    "ref": "कुमारसम्भवम्->7.62",
    "verse": "तासां मुखैरासवगन्धगर्भैर्व्याप्तान्तराः सान्द्रकुतूहलानाम् ।\nविलोलनेत्रभ्रमरैर्गवाक्षाः सहस्रपत्राभरणा इवासन्"
  },
  {
    "ref": "कुमारसम्भवम्->7.63",
    "verse": "तावत्पताकाकुलमिन्दुमौलिरुत्तोरणं राजपथं प्रपेदे ।\nप्रासादश‍ृङ्गाणि दिवापि कुर्वञ्ज्योत्स्नाभिषेकद्विगुणद्युतीनि"
  },
  {
    "ref": "कुमारसम्भवम्->7.64",
    "verse": "तमेकदृश्यं नयनैः पिबन्त्यो नार्यो न जग्मुर्विषयान्तराणि ।\nतथा हि शेषेन्द्रियवृत्तिरासां सर्वात्मना चक्षुरिव प्रविष्टा"
  },
  {
    "ref": "कुमारसम्भवम्->7.65",
    "verse": "स्थाने तपो दुश्चरमेतदर्थमपर्णया पेलवयापि तप्तम् ।\nया दास्यमप्यस्य लभेत नारी सा स्यात्कृतार्था किमुताङ्कशय्याम्"
  },
  {
    "ref": "कुमारसम्भवम्->7.66",
    "verse": "परस्परेण स्पृहणीयशोभं न चेदिदं द्वन्द्वमयोजयिष्यत् ।\nअस्मिन्द्वये रूपविधानयत्नः पत्युः प्रजानां विफलो ऽभविश्यत्"
  },
  {
    "ref": "कुमारसम्भवम्->7.67",
    "verse": "न नूनमारूढरुषा शरीरमनेन दग्धं कुसुमायुधस्य ।\nव्रीडादमुं देवमुदीक्ष्य मन्ये सन्न्यस्तदेहः स्वयमेव कामः"
  },
  {
    "ref": "कुमारसम्भवम्->7.68",
    "verse": "अनेन सम्बन्धमुपेत्य दिष्ट्या मनोरथप्रार्थितमीश्वरेण ।\nमूर्धानमालि क्षितिधारणोच्चमुच्चैस्तरां वक्ष्यति शैलराजः"
  },
  {
    "ref": "कुमारसम्भवम्->7.69",
    "verse": "इत्योषधिप्रस्थविलासिनीनां श‍ृण्वन्कथाः श्रोत्रसुखास्त्रिनेत्रः ।\nकेयूरचूर्णीकृतलाजमुष्टिं हिमालयस्यालयमाससाद"
  },
  {
    "ref": "कुमारसम्भवम्->7.70",
    "verse": "तत्रावतीर्याच्युतदत्तहस्तः शरद्घनाद्दीधितिमानिवोक्ष्णः ।\nक्रान्तानि पूर्वं कमलासनेन कक्ष्यान्तराण्यद्रिपतेर्विवेश"
  },
  {
    "ref": "कुमारसम्भवम्->7.71",
    "verse": "तमन्वगिन्द्रप्रमुखाश्च देवाः सप्तर्षिपूर्वाः परमर्षयश्च ।\nगणाश्च गिर्यालयमभ्यगच्छन्प्रशस्तमारम्भमिवोत्तमार्थाः"
  },
  {
    "ref": "कुमारसम्भवम्->7.72",
    "verse": "तत्रेश्वरो विष्टरभाग्यथावत्सरत्नमर्घ्यं मधुमच्च गव्यम् ।\nनवे दुकूले च नगोपनीतं प्रत्यग्रहीत्सर्वममन्त्रवर्जम्"
  },
  {
    "ref": "कुमारसम्भवम्->7.73",
    "verse": "दुकूलवासाः स वधूसमीपं निन्ये विनीतैरवरोधरक्षैः ।\nवेलासमीपं स्फुटफेनराजिर्नवैरुदन्वानिव चन्द्रपादैः"
  },
  {
    "ref": "कुमारसम्भवम्->7.74",
    "verse": "तया प्रवृद्धाननचन्द्रकान्त्या प्रफुल्लचक्षुःकुमुदः कुमार्या ।\nप्रसन्नचेतःसलिलः शिवो ऽभूत्संसृज्यमानः शरदेव लोकः"
  },
  {
    "ref": "कुमारसम्भवम्->7.75",
    "verse": "तयोः समापत्तिषु कातराणि किञ्चिद्व्यवस्थापितसंहृतानि ।\nह्रीयन्त्रणां तत्क्षणमन्वभूवन्नन्योन्यलोलानि विलोचनानि"
  },
  {
    "ref": "कुमारसम्भवम्->7.76",
    "verse": "तस्याः करं शैलगुरूपनीतं जग्राह ताम्राङ्गुलिमष्टमूर्त्तिः ।\nउमातनौ गूढतनोः स्मरस्य तच्छङ्किनः पूर्वमिव प्ररोहम्"
  },
  {
    "ref": "कुमारसम्भवम्->7.77",
    "verse": "रोमोद्गमः प्रादुरभूदुमायाः स्विन्नाङ्गुलिः पुङ्गवकेतुरासीत् ।\nवृत्तिस्तयोः पाणिसमागमेन समं विभक्तेव मनोभवस्य"
  },
  {
    "ref": "कुमारसम्भवम्->7.78",
    "verse": "प्रयुक्तपाणिग्रहणं यदन्यद्वधूवरं पुष्यति कान्तिमग्र्याम् ।\nसान्निध्ययोगादनयोस्तदानीं किं कथ्यते श्रीरुभयस्य तस्य"
  },
  {
    "ref": "कुमारसम्भवम्->7.79",
    "verse": "प्रदक्षिणप्रक्रमणात्कृशानोरुदर्चिषस्तन्मिथुनं चकासे ।\nमेरोरुपान्तेष्विव वर्तमानमन्योन्यसंसक्तमहस्त्रियामम्"
  },
  {
    "ref": "कुमारसम्भवम्->7.80",
    "verse": "तौ दम्पती त्रिः परिणीय वह्निम्कराग्रसंस्पर्शनिमीलिताक्षीम् ।\nतां कारयामास वधूं पुरोधास्तस्मिन्समिद्धार्चिषि लाजमोक्षम्"
  },
  {
    "ref": "कुमारसम्भवम्->7.81",
    "verse": "सा लाजधूमाञ्जलिमिष्टगन्धं गुरूपदेशाद्वदनं निनाय ।\nकपोलसंसर्पिशिखः स तस्या मुहूर्तकर्णोत्पलतां प्रपेदे"
  },
  {
    "ref": "कुमारसम्भवम्->7.82",
    "verse": "तदीषदार्द्रारुणगण्डलेखमुच्छ्वासिकालाञ्जनरागमक्ष्णोः ।\nवधूमुखं क्लान्तयवावतंसमाचारधूमग्रहणाद्बभूव"
  },
  {
    "ref": "कुमारसम्भवम्->7.83",
    "verse": "वधूं द्विजः प्राह तवैष वत्से वह्निर्विवाहं प्रति पूर्वसाक्षी ।\nशिवेन भर्त्रा सह धर्मचर्या कार्या त्वया मुक्तविचारयेति"
  },
  {
    "ref": "कुमारसम्भवम्->7.84",
    "verse": "आलोचनान्तं श्रवणे वितत्य पीतं गुरोस्तद्वचनं भवान्या ।\nनिदाघकालोल्बणतापयेव माहेन्द्रमम्भः प्रथमं पृथिव्या"
  },
  {
    "ref": "कुमारसम्भवम्->7.85",
    "verse": "ध्रुवेण भर्त्रा ध्रुवदर्शनाय प्रयुज्यमाना प्रियदर्शनेन ।\nसा दृष्ट इत्याननमुन्नमय्य ह्रीसन्नकण्ठी कथमप्युवाच"
  },
  {
    "ref": "कुमारसम्भवम्->7.86",
    "verse": "इत्थं विधिज्ञेन पुरोहितेन प्रयुक्तपाणिग्रहणोपचारौ ।\nप्रणेमतुस्तौ पितरौ प्रजानां पद्मासनस्थाय पितामहाय"
  },
  {
    "ref": "कुमारसम्भवम्->7.87",
    "verse": "वधूर्विधात्रा प्रतिनन्द्यते स्म कल्याणि वीरप्रसवा भवेति ।\nवाचस्पतिः सन्नपि सो ऽष्टमूर्त्तवाशास्य चिन्तास्तिमितो बभूव"
  },
  {
    "ref": "कुमारसम्भवम्->7.88",
    "verse": "कॢप्तोपचारां चतुरस्रवेदीं तावेत्य पश्चाट्कनकासनस्थौ ।\nजायापती लौकिकमेषितव्यमार्द्राक्षतारोपणमन्वभूताम्"
  },
  {
    "ref": "कुमारसम्भवम्->7.89",
    "verse": "पत्रान्तलग्नैर्जलबिन्दुजालैराकृष्टमुक्ताफलजालशोभम् ।\nतयोरुपर्यायतनालदण्डमाधत्त लक्ष्मीः कमलातपत्रम्"
  },
  {
    "ref": "कुमारसम्भवम्->7.90",
    "verse": "द्विधा प्रयुक्तेन च वाङ्मयेन सरस्वती तन्मिथुनं नुनाव ।\nसंस्कारपूतेन वरं वरेण्यं वधूं सुखग्राह्यनिबन्धनेन"
  },
  {
    "ref": "कुमारसम्भवम्->7.91",
    "verse": "तौ सन्धिषु व्यञ्जितवृत्तिभेदं रसान्तरेषु प्रतिबद्धरागम् ।\nअपश्यतामप्सरसां मुहूर्तं प्रयोगमाद्यं ललिताङ्गहारम्"
  },
  {
    "ref": "कुमारसम्भवम्->7.92",
    "verse": "देवास्तदन्ते हरमूढभार्यं किरीटबद्धाञ्जलयो निपत्य ।\nशापावसाने प्रतिपन्नमूर्त्तेर्ययाचिरे पञ्चशरस्य सेवाम्"
  },
  {
    "ref": "कुमारसम्भवम्->7.93",
    "verse": "तस्यानुमेने भगवान्विमन्युर्व्यापारमात्मन्यपि सायकानाम् ।\nकाले प्रयुक्ता खलु कार्यविद्भिर्विज्णापना भर्तृषु सिद्धिमेति"
  },
  {
    "ref": "कुमारसम्भवम्->7.94",
    "verse": "अथ विबुधगणांस्तानिन्दुमौलिर्विसृज्य क्षितिधरपतिकन्यामाददानः करेण ।\nकनककलशरक्षाभक्तिशोभासनाथं क्षितिविरचितशय्यं कौतुकागारमागात्"
  },
  {
    "ref": "कुमारसम्भवम्->7.95",
    "verse": "नवपरिणयलज्जाभूषणां तत्र गौरीं वदनमपहरन्तीं तत्कृतोत्क्षेपमीशः ।\nअपि शयनसखीभ्यो दत्तवाचं कथञ्चित्प्रमथमुखविकारैर्हासयामास गूढम्"
  },
  {
    "ref": "कुमारसम्भवम्->8.1",
    "verse": "पाणिपीडनविधेरनन्तरं शैलराजदुहितुर्हरं प्रति ।\nभावसाध्वसपरिग्रहादभूत्कामदोहदमनोहरं वपुः"
  },
  {
    "ref": "कुमारसम्भवम्->8.2",
    "verse": "व्याहृता प्रतिवचो न सन्दधे गन्तुमैच्छदवलम्बितांशुका ।\nसेवते स्म शयनं पराङ्मुखी सा तथापि रतये पिनाकिनः"
  },
  {
    "ref": "कुमारसम्भवम्->8.3",
    "verse": "कैतवेन शयिते कुतूहलात्पार्वती प्रतिमुखं निपातितम् ।\nचक्षुरुन्मिषति सस्मितं प्रिये विद्युदाहतमिव न्यमीलयत्"
  },
  {
    "ref": "कुमारसम्भवम्->8.4",
    "verse": "नाभिदेशनिहितः सकम्पया शङ्करस्य रुरुधे तया करः ।\nतद्दुकूलमथ चाभवत्स्वयं दूरमुच्छ्वसितनीविबन्धनम्"
  },
  {
    "ref": "कुमारसम्भवम्->8.5",
    "verse": "एवमालि निगृहीतसाध्वसं शङ्करो रहसि सेव्यतामिति ।\nसा सखीभिरुपदिष्टमाकुला नास्मरत्प्रमुखवर्तिनि प्रिये"
  },
  {
    "ref": "कुमारसम्भवम्->8.6",
    "verse": "अप्यवस्तुनि कथाप्रवृत्तये प्रश्नतत्परमनङ्गशासनम् ।\nवीक्षितेन परिगृह्य पार्वती मूर्धकम्पमयमुत्तरं ददौ"
  },
  {
    "ref": "कुमारसम्भवम्->8.7",
    "verse": "शूलिनः करतलद्वयेन सा सन्निरुध्य नयने हृतांशुका ।\nतस्य पश्यति ललाटलोचने मोघयत्नविधुरा रहस्यभूत्"
  },
  {
    "ref": "कुमारसम्भवम्->8.8",
    "verse": "चुम्बनेष्वधरदानवर्जितं सन्नहस्तमदयोपगूहने ।\nक्लिष्टमन्मथमपि प्रियं प्रभोर्दुर्लभप्रतिकृतं वधूरतम्"
  },
  {
    "ref": "कुमारसम्भवम्->8.9",
    "verse": "यन्मुखग्रहणमक्षताधरं दत्तमव्रणपदं नखं च यत् ।\nयद्रतं च सदयं प्रियस्य तत्पार्वती विषहते स्म नेतरत्"
  },
  {
    "ref": "कुमारसम्भवम्->8.10",
    "verse": "रात्रिवृत्तमनुयोक्तुमुद्यतं सा विभातसमये सखीजनम् ।\nनाकरोदपकुतूहलं ह्रिया शंसितुं च हृदयेन तत्त्वरे"
  },
  {
    "ref": "कुमारसम्भवम्->8.11",
    "verse": "दर्पणे च परिभोगदर्शिनी पृष्ठतः प्रणयिनो निषेदुषः ।\nप्रेक्ष्य बिम्बमनु बिम्बमात्मनः कानि कानि न चकार लज्जया"
  },
  {
    "ref": "कुमारसम्भवम्->8.12",
    "verse": "नीलकण्ठपरिभुक्तयौवनां तां विलोक्य जननी समाश्वसत् ।\nभर्तृवल्लभतया हि मानसीं मातुरस्यति शुचं वधूजनः"
  },
  {
    "ref": "कुमारसम्भवम्->8.13",
    "verse": "वासराणि कतिचित्कथञ्चन स्थाणुना रतमकारि चानया ।\nज्ञातमन्मथरसा शनैः शनैः सा मुमोच रतिदुःखशीलताम्"
  },
  {
    "ref": "कुमारसम्भवम्->8.14",
    "verse": "सस्वजे प्रियमुरोनिपीडिता प्रार्थितं मुखमनेन नाहरत् ।\nमेखलापणयलोलतां गतं हस्तमस्य शिथिलं रुरोध सा"
  },
  {
    "ref": "कुमारसम्भवम्->8.15",
    "verse": "भावसूचितमदृष्टविप्रियं चाटुमत्क्षणवियोगकातरम् ।\nकैश्चिदेव दिवसैस्तदा तयोः प्रेम रूढमितरेतराश्रयम्"
  },
  {
    "ref": "कुमारसम्भवम्->8.16",
    "verse": "तं यथात्मसदृशं वरं वधूरन्वरज्यत वरस्तथैव ताम् ।\nसागरादनपगा हि जाह्नवी सो ऽपि तन्मुखरसैकनिर्वृतिः"
  },
  {
    "ref": "कुमारसम्भवम्->8.17",
    "verse": "शिष्यतां निधुवनोपदेशिनः शङ्करस्य रहसि प्रपन्नया ।\nशिक्षितं युवतिनैपुणं तया यत्तदेव गुरुदक्षिणीकृतम्"
  },
  {
    "ref": "कुमारसम्भवम्->8.18",
    "verse": "दष्टमुक्तमधरोष्ठमाम्बिका वेदनाविधुतहस्तपल्लवा ।\nशीतलेन निरवापयत्क्षणं मौलिचन्द्रशकलेन शूलिनः"
  },
  {
    "ref": "कुमारसम्भवम्->8.19",
    "verse": "चुम्बनादलकचूर्णदूषितं शङ्करो ऽपि नयनं ललाटजम् ।\nउच्छ्वसत्कमलगन्धये ददौ पार्वतीवदनगन्धवाहिने"
  },
  {
    "ref": "कुमारसम्भवम्->8.20",
    "verse": "एवमिन्द्रियसुखस्य वर्त्मनः सेवनादनुगृहीतमन्मथः ।\nशैलराजभवने सहोमया मासमात्रमवसद्वृषध्वजः"
  },
  {
    "ref": "कुमारसम्भवम्->8.21",
    "verse": "सो ऽनुमान्य हिमवन्तमात्मभूरात्मजाविरहदुःखखेदितम् ।\nतत्र तत्र विजहार सम्पतन्नप्रमेयगतिना ककुद्मता"
  },
  {
    "ref": "कुमारसम्भवम्->8.22",
    "verse": "मेरुमेत्य मरुदाशुगोक्षकः पार्वतीस्तनपुरस्कृतान्कृती ।\nहेमपल्लवविभङ्गसंस्तरानन्वभूत्सुरतमर्दनक्षमान्"
  },
  {
    "ref": "कुमारसम्भवम्->8.23",
    "verse": "पद्मनाभचरणाङ्किताश्मसु प्राप्तवत्स्वमृतविप्रुषो नवाः ।\nमन्दरस्य कटकेषु चावसत्पार्वतीवदनपद्मषट्पदः"
  },
  {
    "ref": "कुमारसम्भवम्->8.24",
    "verse": "वारणध्वनितभीतया तया कण्ठसक्तघनबाहुबन्धनः ।\nएकपिङ्गलगिरौ जगद्गुरुर्निर्विवेश विशदाः शशिप्रभाः"
  },
  {
    "ref": "कुमारसम्भवम्->8.25",
    "verse": "तस्य जातु मलयस्थलीरते धूतचन्दनलतः प्रियाक्लमम् ।\nआचचाम सलवङ्गकेसरश्चाटुकार इव दक्षिणानिलः"
  },
  {
    "ref": "कुमारसम्भवम्->8.26",
    "verse": "हेमतामरसताडितप्रिया तत्कराम्बुविनिमीलितेक्षणा ।\nखे व्यगाहत तरङ्गिणीमुमा मीनपङ्क्तिपुनरुक्तमेखला"
  },
  {
    "ref": "कुमारसम्भवम्->8.27",
    "verse": "तां पुलोमतनयालकोचितैः पारिजातकुसुमैः प्रसाधयन् ।\nनन्दने चिरमयुग्मलोचनः सस्पृहं सुरवधूभिरीक्षितः"
  },
  {
    "ref": "कुमारसम्भवम्->8.28",
    "verse": "इत्यभौममनुभूय शङ्करः पार्थिवं च दयितासखः सुखम् ।\nलोहितायति कदाचिदातपे गन्धमादनगिरिं व्यगाहत"
  },
  {
    "ref": "कुमारसम्भवम्->8.29",
    "verse": "तत्र काञ्चनशिलातलाश्रयो नेत्रगम्यमवलोक्य भास्करम् ।\nदक्षिणेतरभुजव्यपाश्रयां व्याजहार सहधर्मचारिणीम्"
  },
  {
    "ref": "कुमारसम्भवम्->8.30",
    "verse": "पद्मकान्तिमरुणत्रिभागयोः सङ्क्रमय्य तव नेत्रयोरिव ।\nसङ्क्षये जगदिव प्रजेश्वरः संहरत्यहरसावहर्पतिः"
  },
  {
    "ref": "कुमारसम्भवम्->8.31",
    "verse": "सीकरव्यतिकरं मरीचिभिर्दूरयत्यवनते विवस्वति ।\nइन्द्रचापपरिवेषशून्यतां निर्झरास्तव पितुर्व्रजन्त्यमी"
  },
  {
    "ref": "कुमारसम्भवम्->8.32",
    "verse": "दष्टतामरसकेसरस्रजोः क्रन्दतोर्विपरिवृत्तकण्ठयोः ।\nनिघ्नयोः सरसि चक्रवाकयोरल्पमन्तरमनल्पतां गतम्"
  },
  {
    "ref": "कुमारसम्भवम्->8.33",
    "verse": "स्थानमाह्निकमपास्य दन्तिनः सल्लकीविटपभङ्गवासितम् ।\nआविभातचरणाय गृह्णाते वारि वारिरुहबद्धषट्पदम्"
  },
  {
    "ref": "कुमारसम्भवम्->8.34",
    "verse": "पश्य पश्चिमदिगन्तलम्बिना निर्मितं मितकथे विवस्वता ।\nदीर्घया प्रतिमया सरो ऽम्भसां तापनीयमिव सेतुबन्धनम्"
  },
  {
    "ref": "कुमारसम्भवम्->8.35",
    "verse": "उत्तरन्ति विनिकीर्य पल्वलं गाढपङ्क्तमतिवाहितातपाः ।\nदंष्ट्रिणो वनवराहयूथपा दष्टभङ्गुरबिसाङ्कुरा इव"
  },
  {
    "ref": "कुमारसम्भवम्->8.36",
    "verse": "एष वृक्षशिखरे कृतास्पदो जातरूपरसगौरमण्डलः ।\nहीयमानमहरत्ययातपं पीवरोरु पिबतीव बर्हिणः"
  },
  {
    "ref": "कुमारसम्भवम्->8.37",
    "verse": "पूर्वभागतिमिरप्रवृत्तिभिर्व्यक्तपङ्कमिव जातमेकतः ।\nखं हृतातपजलं विवस्वता भाति किञ्चिदिव शेषवत्सरः"
  },
  {
    "ref": "कुमारसम्भवम्->8.38",
    "verse": "आविशद्भिरुटजाङ्गणं मृगैर्मूलसेकसरसैश्च वृक्षकैः ।\nआश्रमाः प्रविशदग्निधेनवो बिभ्रति श्रियमुदीरिताग्नयः"
  },
  {
    "ref": "कुमारसम्भवम्->8.39",
    "verse": "बद्धकोशमपि तिष्ठति क्षणं सावशेषविवरं कुशेशयम् ।\nषट्पदाय वसतिं ग्रहीष्यते प्रीतिपूर्वमिव दातुमन्तरम्"
  },
  {
    "ref": "कुमारसम्भवम्->8.40",
    "verse": "दूरमग्रपरिमेयरश्मिना वारुणी दिगरुणेन भानुना ।\nभाति केसरवतेव मण्डिता बन्धुजीवतिलकेन कन्यका"
  },
  {
    "ref": "कुमारसम्भवम्->8.41",
    "verse": "सामभिः सहचराः सहस्रशः स्यन्दनाश्वहृदयङ्गमस्वरैः ।\nभानुमग्निपरिकीर्णतेजसं संस्तुवन्ति किरणोष्मपायिनः"
  },
  {
    "ref": "कुमारसम्भवम्->8.42",
    "verse": "सो ऽयमानतशिरोधरैर्हयैः कर्णचामरविघट्टितेक्षणैः ।\nअस्तमेति युगभुग्नकेसरैः सन्निधाय दिवसं महोदधौ"
  },
  {
    "ref": "कुमारसम्भवम्->8.43",
    "verse": "खं प्रसुप्तमिव संस्थिते रवौ तेजसो महत ईदृशी गतिः ।\nतत्प्रकाशयति यावदुद्गतं मीलनाय खलु तावतश्च्युतम्"
  },
  {
    "ref": "कुमारसम्भवम्->8.44",
    "verse": "सन्ध्ययाप्यनुगतं रवेर्वपुर्वन्द्यमस्तशिखरे समर्पितम् ।\nयेन पूर्वमुदये पुरस्कृता नानुयास्यति कथं तमापदि"
  },
  {
    "ref": "कुमारसम्भवम्->8.45",
    "verse": "रक्तपीतकपिशाः पयोमुचां कोटयः कुटिलकेशि भान्त्यमूः ।\nद्रक्ष्यसि त्वमिति सन्ध्ययानया वर्तिकाभिरिव साधुमण्डिताः"
  },
  {
    "ref": "कुमारसम्भवम्->8.46",
    "verse": "सिंहकेसरसटासु भूभृतां पल्लवप्रसविषु द्रुमेषु च ।\nपश्य धातुशिखरेषु भानुना संविभक्तमिव सान्ध्यमातपम्"
  },
  {
    "ref": "कुमारसम्भवम्->8.47",
    "verse": "अद्रिराजतनये तपस्विनः पावनाम्बुविहिताञ्जलिक्रियाः ।\nब्रह्म गूढमभिसन्ध्यमादृताः शुद्धये विधिविदो गृणन्त्यमी"
  },
  {
    "ref": "कुमारसम्भवम्->8.48",
    "verse": "तन्मुहूर्त्तमनुमन्तुमर्हसि प्रस्तुताय नियमाय मामपि ।\nत्वां विनोदनिपुणः सखीजनो वल्गुवादिनि विनोदयिष्यति"
  },
  {
    "ref": "कुमारसम्भवम्->8.49",
    "verse": "निर्विभुज्य दशनच्छदं ततो वाचि भर्तुरवधीरणापरा ।\nशैलराजतनया समीपगामाललाप विजयामहेतुकम्"
  },
  {
    "ref": "कुमारसम्भवम्->8.50",
    "verse": "ईश्वरो ऽपि दिवसात्ययोचितं मन्त्रपूर्वमनुतस्थिवान्विधिम् ।\nपार्वतीमवचनामसूयया प्रत्युपेत्य पुनराह सस्मितम्"
  },
  {
    "ref": "कुमारसम्भवम्->8.51",
    "verse": "मुञ्च कोपमनिमित्तकोपने सन्ध्यया प्रणमितो ऽस्मि नान्यया ।\nकिं न वेत्सि सहधर्मचारिणं चक्रवाकसमवृत्तिमात्मनः"
  },
  {
    "ref": "कुमारसम्भवम्->8.52",
    "verse": "निर्मितेषु पितृषु स्वयम्भुवा या तनुः सुतनु पूर्वमुज्झिता ।\nसेयमस्तमुदयं च सेवते तेन मानिनि ममात्र गौरवम्"
  },
  {
    "ref": "कुमारसम्भवम्->8.53",
    "verse": "तामिमां तिमिरवृद्धिपीडितां शैलराजतनये ऽधुना स्थिताम् ।\nएकतस्तटतमालमालिनीं पश्य धातुरसनिम्नगामिव"
  },
  {
    "ref": "कुमारसम्भवम्->8.54",
    "verse": "सान्ध्यमस्तमितशेषमातपं रक्तलेखमपरा बिभर्ति दिक् ।\nसाम्परायवसुधा सशोणितं मण्डलाग्रमिव तिर्यगुज्झितम्"
  },
  {
    "ref": "कुमारसम्भवम्->8.55",
    "verse": "यामिनीदिवससन्धिसम्भवे तेजसि व्यवहिते सुमेरुणा ।\nएतदन्धतमसं निरङ्कुशं दिक्षु दीर्घनयने विजृम्भते"
  },
  {
    "ref": "कुमारसम्भवम्->8.56",
    "verse": "नोर्ध्वमीक्षणगतिर्न चाप्यधो नाभितो न पुरतो न पृष्ठतः ।\nलोक एष तिमिरौघवेष्टितो गर्भवास इव वर्तते निशि"
  },
  {
    "ref": "कुमारसम्भवम्->8.57",
    "verse": "शुद्धमाविलमवस्थितं चलं वक्रमार्जवगुणान्वितं च यत् ।\nसर्वमेव तमसा समीकृतं धिङ्महत्त्वमसतां हृतान्तरम्"
  },
  {
    "ref": "कुमारसम्भवम्->8.58",
    "verse": "नूनमुन्नमति यज्वनां पतिः शार्वरस्य तमसो निषिद्धये ।\nपुण्डरीकमुखि पूर्वदिङ्मुखं कैतकैरिव रजोभिरावृतम्"
  },
  {
    "ref": "कुमारसम्भवम्->8.59",
    "verse": "मन्दरान्तरितमूर्तिना निशा लक्ष्यते शशभृता सतारका ।\nत्वं मया प्रियसखीसमागता श्रोष्यतेव वचनानि पृष्ठतः"
  },
  {
    "ref": "कुमारसम्भवम्->8.60",
    "verse": "रुद्धनिर्गमनमा दिनक्षयात्पूर्वदृष्टतनुचन्द्रिकास्मितम् ।\nएतदुद्गिरति चन्द्रमण्डलं दिग्रहस्यमिव रात्रिचोदितम्"
  },
  {
    "ref": "कुमारसम्भवम्->8.61",
    "verse": "पश्य पक्वफलिनीफलत्विषा बिम्बलाञ्छितवियत्सरो ऽम्भसा ।\nविप्रकृष्टविवरं हिमांशुना चक्रवाकमिथुनं विडम्ब्यते"
  },
  {
    "ref": "कुमारसम्भवम्->8.62",
    "verse": "शक्यमोषधिपतेर्नवोदयाः कर्णपूररचनाकृते तव ।\nअप्रगल्भयवसूचिकोमलाश्छेत्तुमग्रनखसम्पुटैः कराः"
  },
  {
    "ref": "कुमारसम्भवम्->8.63",
    "verse": "अङ्गुलीभिरिव केशसञ्चयं सन्निगृह्य तिमिरं मरीचिभिः ।\nकुड्मलीकृतसरोजलोचनं चुम्बतीव रजनीमुखं शशी"
  },
  {
    "ref": "कुमारसम्भवम्->8.64",
    "verse": "पश्य पार्वति नवेन्दुरश्मिभिः सामिभिन्नतिमिरं नभस्तलम् ।\nलक्ष्यते द्विरदभोगदूषितं सम्प्रसीददिव मानसं सरः"
  },
  {
    "ref": "कुमारसम्भवम्->8.65",
    "verse": "रक्तभावमपहाय चन्द्रमा जात एष परिशुद्धमण्डलः ।\nविक्रिया न खलु कालदोषजा निर्मलप्रकृतिषु स्थिरोदया"
  },
  {
    "ref": "कुमारसम्भवम्->8.66",
    "verse": "उन्नतेषु शशिनः प्रभा स्थिता निम्नसंश्रयपरं निशातमः ।\nनूनमात्मसदृशी प्रकल्पिता वेधसेह गुणदोषयोर्गतिः"
  },
  {
    "ref": "कुमारसम्भवम्->8.67",
    "verse": "चन्द्रपादजनितप्रवृत्तिभिश्चन्द्रकान्तजलबिन्दुभिर्गिरिः ।\nमेखलातरुषु निद्रितानमून्बोधयत्यसमये शिखण्डिनः"
  },
  {
    "ref": "कुमारसम्भवम्->8.68",
    "verse": "कल्पवृक्षशिखरेषु सम्प्रति प्रस्फुरद्भिरिव पश्य सुन्दरि ।\nहारयष्टिगणनामिवांशुभिः कर्तुमागतकुतूहलः शशी"
  },
  {
    "ref": "कुमारसम्भवम्->8.69",
    "verse": "उन्नतावनतभाववत्तया चन्द्रिका सतिमिरा गिरेरियम् ।\nभक्तिभिर्बहुविधाभिरर्पिता भाति भूतिरिव मत्तदन्तिनः"
  },
  {
    "ref": "कुमारसम्भवम्->8.70",
    "verse": "एतदुच्छ्वसितपीतमैन्दवं वोढुमक्षममिव प्रभारसम् ।\nमुक्तषट्पदविरावमञ्जसा भिद्यते कुमुदमा निबन्धनात्"
  },
  {
    "ref": "कुमारसम्भवम्->8.71",
    "verse": "पश्य कल्पतरुलम्बि शुद्धया ज्योत्स्नया जनितरूपसंशयम् ।\nमारुते चलति चण्डि केवलं व्यज्यते विपरिवृत्तमंशुकम्"
  },
  {
    "ref": "कुमारसम्भवम्->8.72",
    "verse": "शक्यमङ्गुलिभिरुद्धृतैरधः शाखिनां पतितपुष्पपेशलैः ।\nपत्रजर्जरशशिप्रभालवैरेभिरुत्कचयितुं तवालकान्"
  },
  {
    "ref": "कुमारसम्भवम्->8.73",
    "verse": "एष चारुमुखि योगतारया युज्यते तरलबिम्बया शशी ।\nसाध्वसादुपगतप्रकम्पया कन्ययेव नवदीक्षया वरः"
  },
  {
    "ref": "कुमारसम्भवम्->8.74",
    "verse": "पाकभिन्नशरकाण्डगौरयोरुल्लसत्प्रतिकृतिप्रसन्नयोः ।\nरोहतीव तव गण्डलेखयोश्चन्द्रबिम्बनिहिताक्ष्णि चन्द्रिका"
  },
  {
    "ref": "कुमारसम्भवम्->8.75",
    "verse": "लोहितार्कमणिभाजनार्पितं कल्पवृक्षमधु बिभ्रती स्वयम् ।\nत्वामियं स्थितिमतीमुपस्थिता गन्धमादनवनाधिदेवता"
  },
  {
    "ref": "कुमारसम्भवम्->8.76",
    "verse": "आर्द्रकेसरसुगन्धि ते मुखं मत्तरक्तनयनं स्वभावतः ।\nअत्र लब्धवसतिर्गुणान्तरं किं विलासिनि मदः करिष्यति"
  },
  {
    "ref": "कुमारसम्भवम्->8.77",
    "verse": "मान्यभक्तिरथवा सखीजनः सेव्यतामिदमनङ्गदीपनम् ।\nइत्युदारमभिधाय शङ्करस्तामपाययत पानमम्बिकाम्"
  },
  {
    "ref": "कुमारसम्भवम्->8.78",
    "verse": "पार्वती तदुपयोगसम्भवां विक्रियामपि सतां मनोहराम् ।\nअप्रतर्क्यविधियोगनिर्मितामाम्रतेव सहकारतां ययौ"
  },
  {
    "ref": "कुमारसम्भवम्->8.79",
    "verse": "तत्क्षणं विपरिवर्तितह्रियोर्नेष्यतोः शयनमिद्धरागयोः ।\nसा बभूव वशवर्तिनी द्वयोः शूलिनः सुवदना मदस्य च"
  },
  {
    "ref": "कुमारसम्भवम्->8.80",
    "verse": "घूर्णमाननयनं स्खलत्कथं स्वेदिबिन्दुमदकारणस्मितम्।\nआननेन न तु तावदीश्वरश्चक्षुषा चिरमुमामुखं पपौ"
  },
  {
    "ref": "कुमारसम्भवम्->8.81",
    "verse": "तां विलम्बितपनीयमेखलामुद्वहञ्जघनभारदुर्वहाम् ।\nध्यानसम्भृतविभूतिरीश्वरः प्राविशन्मणिशिलागृहं रहः"
  },
  {
    "ref": "कुमारसम्भवम्->8.82",
    "verse": "तत्र हंसधवलोत्तरच्छदं जाह्नवीपुलिनचारुदर्शनम् ।\nअध्यशेत शयनं प्रियासखः शारदाभ्रमिव रोहिणीपतिः"
  },
  {
    "ref": "कुमारसम्भवम्->8.83",
    "verse": "क्लिष्टकेशमवलुप्तचन्दनं व्यत्ययार्पितनखं समत्सरम् ।\nतस्य तच्छिदुरमेखलागुणं पार्वतीरतमभून्न तृप्तये"
  },
  {
    "ref": "कुमारसम्भवम्->8.84",
    "verse": "केवलं प्रियतमादयालुना ज्योतिषामवनतासु पङ्क्तिषु ।\nतेन तत्परिगृहीतवक्षसा नेत्रमीलनकुतूहलं कृतम्"
  },
  {
    "ref": "कुमारसम्भवम्->8.85",
    "verse": "स व्यबुध्यत बुधस्तवोचितः शतकुम्भकमलाकरैः समम् ।\nमूर्च्छनापरिगृहीतकैशिकैः किन्नरैरुषसि गीतमङ्गलः"
  },
  {
    "ref": "कुमारसम्भवम्->8.86",
    "verse": "तौ क्षणं शिथिलितोपगूहनौ दम्पती चलितमानसोर्मयः ।\nपद्मभेदपिशुनाः सिषेविरे गन्धमादनवनान्तमारुताः"
  },
  {
    "ref": "कुमारसम्भवम्->8.87",
    "verse": "ऊरुमूलनखमार्गराजिभिस्तत्क्षणं हृतविलोचनो हरः ।\nवाससः प्रशिथिलस्य संयमं कुर्वतीं प्रियतमामवारयत्"
  },
  {
    "ref": "कुमारसम्भवम्->8.88",
    "verse": "स प्रजागरकषायलोचनं गाढदन्तपदताडिताधरम् ।\nआकुलालकमरंस्त रागवान्प्रेक्ष्य भिन्नतिलकं प्रियामुखम्"
  },
  {
    "ref": "कुमारसम्भवम्->8.89",
    "verse": "तेन भङ्गिविषमोत्तरच्छदं मध्यपिण्डितविसूत्रमेखलम् ।\nनिर्मले ऽपि शयनं निशात्यये नोज्झितं चरणरागलाञ्छितम्"
  },
  {
    "ref": "कुमारसम्भवम्->8.90",
    "verse": "स प्रियामुखरसं दिवानिशं हर्षवृद्धिजननं सिषेविषुः ।\nदर्शनप्रणयिनामदृश्यतामाजगाम विजयानिवेदनात्"
  },
  {
    "ref": "कुमारसम्भवम्->8.91",
    "verse": "समदिवसनिशीथं सङ्गिनस्तत्र शम्भोः\n       शतमगमदृतूनां साग्रमेका निशेव ।\n       न तु सुरतसुखेषु छिन्नतृष्णो बभूव\n       ज्वलन इव समुद्रान्तर्गतस्तज्जलेषु"
  }
]