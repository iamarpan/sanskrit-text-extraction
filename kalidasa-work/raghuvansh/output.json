[
  {
    "ref": "रघुवंशं->1.1",
    "verse": "वागर्थाविव संपृक्तौ वागर्थप्रतिपत्तये ।\nजगतः पितरौ वन्दे पार्वतीपरमेश्वरौ"
  },
  {
    "ref": "रघुवंशं->1.2",
    "verse": "क्व सूर्यप्रभवो वंशः क्व चाल्पविषया मतिः ।\nतितीर्षुर्दुस्तरं मोहादुडुपेनास्मि सागरम्"
  },
  {
    "ref": "रघुवंशं->1.3",
    "verse": "मन्दः कवियशः प्रार्थी गमिष्याम्युपहास्यताम् ।\nप्रांशुलभ्ये फले लोभादुद्बाहुरिव वामनः"
  },
  {
    "ref": "रघुवंशं->1.4",
    "verse": "अथवा कृतवाग्द्वारे वंशेऽस्मिन्पूर्वसूरिभिः ।\nमणौ वज्रसमुत्कीर्णे सूत्रस्येवास्ति मे गतिः"
  },
  {
    "ref": "रघुवंशं->1.5",
    "verse": "सोऽहमाजन्मशुद्धानामाफलोदयकर्मणाम् ।\nआसमुद्रक्षितीशानामानाकरथवर्त्मनाम्"
  },
  {
    "ref": "रघुवंशं->1.6",
    "verse": "यथाविधिहुताग्नीनां यथाकामार्चितार्थिनाम् ।\nयथापराधदण्डानां यथाकालप्रबोधिनाम्"
  },
  {
    "ref": "रघुवंशं->1.7",
    "verse": "त्यागाय संभृतार्थानां सत्याय मितभाषिणाम् ।\nयशसे विजिगीषूणां प्रजायै गृहमेधिनाम्"
  },
  {
    "ref": "रघुवंशं->1.8",
    "verse": "शैशवेऽभ्यस्तविद्यानां यौवने विषयैषिणाम् ।\nवार्द्धके मुनिवृत्तीनां योगेनान्ते तनुत्यजाम्"
  },
  {
    "ref": "रघुवंशं->1.9",
    "verse": "रघूणामन्वयं वक्ष्ये तनुवाग्विभवोऽपि सन् ।\nतद्गुणैः कर्णमागत्य चापलाय प्रचोदितः"
  },
  {
    "ref": "रघुवंशं->1.10",
    "verse": "तं सन्तः श्रोतुमर्हन्ति सदसद्व्यक्तिहेतवः ।\nहेम्नः संलक्ष्यते ह्यग्नौ विशुद्धिः श्यामिकाऽपि वा"
  },
  {
    "ref": "रघुवंशं->1.11",
    "verse": "वैवस्वतो मनुर्नाम माननीयो मनीषिणाम् ।\nआसीन्महीक्षितामाद्यः प्रणवश्छन्दसामिव"
  },
  {
    "ref": "रघुवंशं->1.12",
    "verse": "तदन्वये शुद्धिमति प्रसूतः शुद्धिमत्तरः ।\nदिलीप इति राजेन्दुरिन्दुः क्षीरनिधाविव"
  },
  {
    "ref": "रघुवंशं->1.13",
    "verse": "व्यूढोरस्को वृषस्कन्धः शालप्रांशुर्महाभुजः ।\nआत्मकर्मक्षमं देहं क्षात्रो धर्म इवाश्रितः"
  },
  {
    "ref": "रघुवंशं->1.14",
    "verse": "सर्वातिरिक्तसारेण सर्वतेजोऽभिभाविना ।\nस्थितः सर्वोन्नतेनोर्वीं क्रान्त्वा मेरुरिवात्मना"
  },
  {
    "ref": "रघुवंशं->1.15",
    "verse": "आकारसदृशप्रज्ञः प्रज्ञया सदृशागमः ।\nआगमैः सदृशारम्भ आरम्भसदृशोदयः"
  },
  {
    "ref": "रघुवंशं->1.16",
    "verse": "भीमकान्तैर्नृपगुणैः स बभूवोपजीविनाम् ।\nअधृष्यश्चाभिगम्यश्च यादोरत्नैरिवार्णवः"
  },
  {
    "ref": "रघुवंशं->1.17",
    "verse": "रेखामात्रमपि क्षुण्णादा मनोर्वर्त्मनः परम् ।\nन व्यतीयुः प्रजास्तस्य नियन्तुर्नेमिवृत्तयः"
  },
  {
    "ref": "रघुवंशं->1.18",
    "verse": "प्रजानामेव भूत्यर्थं स ताभ्यो बलिमग्रहीत् ।\nसहस्रगुणमुत्स्रष्टुमादत्ते हि रसं रविः"
  },
  {
    "ref": "रघुवंशं->1.19",
    "verse": "सेना परिच्छदस्तस्य द्वयमेवार्थसाधनम् ।\nशास्त्रेष्वकुण्ठिता बुद्धिर्मौर्वी धनुषि चातता"
  },
  {
    "ref": "रघुवंशं->1.20",
    "verse": "तस्य संवृतमन्त्रस्य गूढाकारेङ्गितस्य च ।\nफलानुमेयाः प्रारम्भाः संस्काराः प्राक्तना इव"
  },
  {
    "ref": "रघुवंशं->1.21",
    "verse": "जुगोपात्मानमत्रस्तः भेजे धर्ममनातुरः ।\nअगृध्नुराददे सोऽर्थमसक्तः सुखमन्वभूत्"
  },
  {
    "ref": "रघुवंशं->1.22",
    "verse": "ज्ञाने मौनं क्षमा शक्तौ त्यागे श्लाघाविपर्ययः ।\nगुणा गुणानुबन्धित्वात्तस्य सप्रसवा इव"
  },
  {
    "ref": "रघुवंशं->1.23",
    "verse": "अनाकृष्टस्य विषयैर्विद्यानां पारदृश्वनः ।\nतस्य धर्मरतेरासीद्वृद्धत्वं जरसा विना"
  },
  {
    "ref": "रघुवंशं->1.24",
    "verse": "प्रजानां विनयाधानाद्रक्षणाद्भरणादपि ।\nस पिता पितरस्तासां केवलं जन्महेतवः"
  },
  {
    "ref": "रघुवंशं->1.25",
    "verse": "स्थित्यै दण्डयतो दण्ड्यान्परिणेतुः प्रसूतये ।\nअप्यर्थकामौ तस्यास्तां धर्म एव मनीषिणः"
  },
  {
    "ref": "रघुवंशं->1.26",
    "verse": "दुदोह गां स यज्ञाय सस्याय मघवा दिवम् ।\nसम्पद्विनियमेनोभौ दधतुर्भुवनद्वयम्"
  },
  {
    "ref": "रघुवंशं->1.27",
    "verse": "न किलानुनयुस्तस्य राजानो रक्षितुर्यशः ।\nव्यावृत्ता यत्परस्वेभ्यः श्रुतौ तस्करता स्थिता"
  },
  {
    "ref": "रघुवंशं->1.28",
    "verse": "द्वेष्योऽपि सम्मतः शिष्टस्तस्यार्तस्य यथौषधम् ।\nत्याज्यो दुष्टः प्रियोऽप्यासीदङ्गुलीवोरगक्षता"
  },
  {
    "ref": "रघुवंशं->1.29",
    "verse": "तं वेधा विदधे नूनं महाभूतसमाधिना ।\nतथा हि सर्वे तस्यासन्परार्थैकफला गुणाः"
  },
  {
    "ref": "रघुवंशं->1.30",
    "verse": "स वेलावप्रवलयां परिखीकृतसागराम् ।\nअनन्यशासनामुर्वीं शशासैकपुरीमिव"
  },
  {
    "ref": "रघुवंशं->1.31",
    "verse": "तस्य दाक्षिण्यरूढेन नाम्ना मगधवंशजा ।\nपत्नी सुदक्षिणेत्यासीदध्वरस्येव दक्षिणा"
  },
  {
    "ref": "रघुवंशं->1.32",
    "verse": "कलत्रवन्तमात्मानमवरोधे महत्यपि ।\nतया मेने मनस्विन्या लक्ष्म्या च वसुधाधिपः"
  },
  {
    "ref": "रघुवंशं->1.33",
    "verse": "तस्यामात्मानुरूपायामात्मजन्मसमुत्सुकः ।\nविलम्बितफलैः कालं स निनाय मनोरथैः"
  },
  {
    "ref": "रघुवंशं->1.34",
    "verse": "सन्तानार्थाय विधये स्वभुजादवतारिता ।\nतेन धूर्जगतो गुर्वी सचिवेषु निचिक्षिपे"
  },
  {
    "ref": "रघुवंशं->1.35",
    "verse": "अथाभ्यर्च विधातारं प्रयतौ पुत्रकामया ।\nतौ दम्पती वसिष्ठस्य गुरोर्जग्मतुराश्रमम्"
  },
  {
    "ref": "रघुवंशं->1.36",
    "verse": "स्निग्धगम्भीरनिर्घोषमेकं स्यन्दनमाश्रितौ ।\nप्रावृषेण्यं पयोवाहं विद्युदैरावताविव"
  },
  {
    "ref": "रघुवंशं->1.37",
    "verse": "मा भूदाश्रमपीडेति परिमेयपुरस्सरौ ।\nअनुभावविशेषात्तु सेनापरिवृताविव"
  },
  {
    "ref": "रघुवंशं->1.38",
    "verse": "सेव्यमानौ सुखस्पर्शैः शालनिर्यासगन्धिभिः ।\nपुष्परेणूत्किरैर्वातैराधूतवनराजिभिः"
  },
  {
    "ref": "रघुवंशं->1.39",
    "verse": "मनोभिरामाः श‍ृण्वन्तौ रथनेमिस्वनोन्मुखैः ।\nषड्जसंवादिनीः केका द्विधा भिन्नाः शिखण्डिभिः"
  },
  {
    "ref": "रघुवंशं->1.40",
    "verse": "परस्पराक्षिसादृश्यमदूरोज्झितवर्त्मसु ।\nमृगद्वन्द्वेषु पश्यन्तौ स्यन्दनाबद्धदृष्टिषु"
  },
  {
    "ref": "रघुवंशं->1.41",
    "verse": "श्रेणीबन्धाद्वितन्वद्भिरस्तम्भां तोरणस्रजम् ।\nसारसैः कलनिर्ह्रादैः क्वचिदुन्नमिताननौ"
  },
  {
    "ref": "रघुवंशं->1.42",
    "verse": "पवनस्यानुकूलत्वात्प्रार्थनासिद्धिशंसिनः ।\nरजोभिस्तुरगोत्कीर्णैरस्पृष्टालकवेष्टनौ"
  },
  {
    "ref": "रघुवंशं->1.43",
    "verse": "सरसीष्वरविन्दानां वीचिविक्षोभशीतलम् ।\nआमोदमुपजिघ्रन्तौ स्वनिःश्वासानुकारिणम्"
  },
  {
    "ref": "रघुवंशं->1.44",
    "verse": "ग्रामेष्वात्मविसृष्टेषु यूपचिह्नेषु यज्वनाम् ।\nअमोघाः प्रतिगृह्णन्तावर्घ्यानुपदमाशिषः"
  },
  {
    "ref": "रघुवंशं->1.45",
    "verse": "हैयङ्गवीनमादाय घोषवृद्धानुपस्थितान् ।\nनामधेयानि पृच्छन्तौ वन्यानां मार्गशाखिनाम्"
  },
  {
    "ref": "रघुवंशं->1.46",
    "verse": "काप्यभिख्या तयोरासीद्व्रजतोः शुद्धवेषयोः ।\nहिमनिर्मुक्तयोर्योगे चित्राचन्द्रमसोरिव"
  },
  {
    "ref": "रघुवंशं->1.47",
    "verse": "तत्तद्भूमिपतिः पत्न्यै दर्शयन्प्रियदर्शनः ।\nअपि लङ्घितमध्वानं बुबुधे न बुधोपमः"
  },
  {
    "ref": "रघुवंशं->1.48",
    "verse": "स दुष्प्रापयशाः प्रापदाश्रमं श्रान्तवाहनः ।\nसायं संयमिनस्तस्य महर्षेर्महिषीसखः"
  },
  {
    "ref": "रघुवंशं->1.49",
    "verse": "वनान्तरादुपावृत्तैः समित्कुशफलाहरैः ।\nपूर्यमाणमदृश्याग्निप्रत्युद्यात्यैस्तपस्विभिः"
  },
  {
    "ref": "रघुवंशं->1.50",
    "verse": "आकीर्णमृषिपत्नीनामुटजद्वाररोधिभिः ।\nअपत्यैरिव नीवारभागधेयोचितैर्मृगैः"
  },
  {
    "ref": "रघुवंशं->1.51",
    "verse": "सेकान्ते मुनिकन्याभिस्तत्क्षणोज्झितवृक्षकम् ।\nविश्वासाय विहङ्गानामालवालाम्बुपायिनम्"
  },
  {
    "ref": "रघुवंशं->1.52",
    "verse": "आतपात्ययसंक्षिप्तनीवारासु निषादिभिः ।\nमृगैर्वर्तितरोमन्थमुटजाङ्गनभूमिषु"
  },
  {
    "ref": "रघुवंशं->1.53",
    "verse": "अभ्युत्थिताग्निपिशुनैरतिथीनाश्रमोन्मुखान् ।\nपुनानं पवनोद्धूतैर्धूमैराहुतिगन्धिभिः"
  },
  {
    "ref": "रघुवंशं->1.54",
    "verse": "अथ यन्तारमादिश्य धुर्यान्विश्रामयेति सः ।\nतामवारोहयत्पत्नीं रथादवततार च"
  },
  {
    "ref": "रघुवंशं->1.55",
    "verse": "तस्मै सभ्याः सभार्याय गोप्त्रे गुप्ततमेन्द्रियाः ।\nअर्हणामर्हते चक्रुर्मुनयो नयचक्षुषे"
  },
  {
    "ref": "रघुवंशं->1.56",
    "verse": "विधेः सायन्तनस्यान्ते स ददर्श तपोनिधिम् ।\nअन्वासितमरुन्धत्या स्वाहयेव हविर्भुजम्"
  },
  {
    "ref": "रघुवंशं->1.57",
    "verse": "तयोर्जगृहतुः पादान्राजा राज्ञी च मागधी ।\nतौ गुरुर्गुरुपत्नी च प्रीत्या प्रतिननन्दतुः"
  },
  {
    "ref": "रघुवंशं->1.58",
    "verse": "तमातिथ्यक्रियाशान्तरथक्षोभपरिश्रमम् ।\nपप्रच्छ कुशलं राज्ये राज्याश्रममुनिं मुनिः"
  },
  {
    "ref": "रघुवंशं->1.59",
    "verse": "अथाथर्वनिधेस्तस्य विजितारिपुरः पुरः ।\nअर्थ्यामर्थपतिर्वाचमाददे वदतां वरः"
  },
  {
    "ref": "रघुवंशं->1.60",
    "verse": "उपपन्नं ननु शिवं सप्तस्वङ्गेषु यस्य मे ।\nदैवीनां मानुषीणां च प्रतिकर्ता त्वमापदाम्"
  },
  {
    "ref": "रघुवंशं->1.61",
    "verse": "तव मन्त्रकृतो मन्त्रैर्दूरात्प्रशमितारिभिः ।\nप्रत्यादिश्यन्त इव मे दृष्टलक्ष्यभिदः शराः"
  },
  {
    "ref": "रघुवंशं->1.62",
    "verse": "हविरावर्जितं होतस्त्वया विधिवदग्निषु ।\nवृष्टिर्भवति सस्यानामवग्रहविशोषिणाम्"
  },
  {
    "ref": "रघुवंशं->1.63",
    "verse": "पुरुषायुष्यजीविन्यो निरातङ्का निरीतयः ।\nयन्मदीयाः प्रजास्तस्य हेतुस्त्वद्ब्रह्मवर्चसम्"
  },
  {
    "ref": "रघुवंशं->1.64",
    "verse": "त्वयैवं चिन्त्यमानस्य गुरुणा ब्रह्मयोनिना ।\nसानुबन्धाः कथं न स्युः संपदो मे निरापदः"
  },
  {
    "ref": "रघुवंशं->1.65",
    "verse": "किन्तु वध्वां तवैतस्यामदृष्टसदृशप्रजम् ।\nन मामवति सद्वीपा रत्नसूरपि मेदिनी"
  },
  {
    "ref": "रघुवंशं->1.66",
    "verse": "नूनं मत्तः परं वंश्याः पिण्डविच्छेददर्शिनः ।\nन प्रकामभुजः श्राद्धे स्वधासंग्रहतत्पराः"
  },
  {
    "ref": "रघुवंशं->1.67",
    "verse": "मत्परं दुर्लभं मत्वा नूनमावर्जितं मया ।\nपयः पूर्वैः स्वनिःश्वासैः कवोष्णमुपभुज्यते"
  },
  {
    "ref": "रघुवंशं->1.68",
    "verse": "सोऽहमिज्याविशुद्धात्मा प्रजालोपनिमीलितः ।\nप्रकाशश्चाप्रकाशश्च लोकालोक इवाचलः"
  },
  {
    "ref": "रघुवंशं->1.69",
    "verse": "लोकान्तरसुखं पुण्यं तपोदानसमुद्भवम् ।\nसंततिः शुद्धवंश्या हि परत्रेह च शर्मणे"
  },
  {
    "ref": "रघुवंशं->1.70",
    "verse": "तया हीनं विधातर्मां कथं पश्यन्न दूयसे ।\nसिक्तं स्वयमिव स्नेहाद्वन्ध्यमाश्रमवृक्षकम्"
  },
  {
    "ref": "रघुवंशं->1.71",
    "verse": "असह्यपीडं भगवनृणमन्त्यमवेहि मे ।\nअरुन्तुदमिवालानमनिर्वाणस्य दन्तिनः"
  },
  {
    "ref": "रघुवंशं->1.72",
    "verse": "तस्मान्मुच्ये यथा तात संविधातुं तथार्हसि ।\nइक्ष्वाकूणां दुरापेऽर्थे त्वदधीना हि सिद्धयः"
  },
  {
    "ref": "रघुवंशं->1.73",
    "verse": "इति विज्ञापितो राज्ञा ध्यानस्तिमितलोचनः ।\nक्षणमात्रमृषिस्तस्थौ सुप्तमीन इव ह्रदः"
  },
  {
    "ref": "रघुवंशं->1.74",
    "verse": "सोऽपश्यत्प्रणिधानेन सन्ततेः स्तम्भकारणम् ।\nभावितात्मा भुवो भर्तुरथैनं प्रत्यबोधयत्"
  },
  {
    "ref": "रघुवंशं->1.75",
    "verse": "पुरा शक्रमुपस्थाय तवोर्वीं प्रति यास्यतः ।\nआसीत्कल्पतरुच्छायामाश्रिता सुरभिः पथि"
  },
  {
    "ref": "रघुवंशं->1.76",
    "verse": "धर्मलोपभयाद्राज्ञीमृतुस्नातामनुस्मरन् ।\nप्रदक्षिणक्रियार्हायां तस्यां त्वं साधु नाचरः"
  },
  {
    "ref": "रघुवंशं->1.77",
    "verse": "अवजानासि मां यस्मादतस्ते नाभविष्यति ।\nमत्प्रसूतिमनाराध्य प्रजेति त्वां शशाप सा"
  },
  {
    "ref": "रघुवंशं->1.78",
    "verse": "स शापो न त्वया राजन्न च सारथिना श्रुतः ।\nनदत्याकाशगङ्गायाः स्रोतस्युद्दामदिग्गजे"
  },
  {
    "ref": "रघुवंशं->1.79",
    "verse": "ईप्सितं तदवज्ञानाद्विद्धि सार्गलमात्मनः ।\nप्रतिबध्नाति हि श्रेयः पूज्यपूजाव्यतिक्रमः"
  },
  {
    "ref": "रघुवंशं->1.80",
    "verse": "हविषे दीर्घसत्रस्य सा चेदानीं प्रचेतसः ।\nभुजङ्गपिहितद्वारं पातालमधितिष्ठति"
  },
  {
    "ref": "रघुवंशं->1.81",
    "verse": "सुतां तदीयां सुरभेः कृत्वा प्रतिनिधिं शुचिः ।\nआराधय सपत्नीकः प्रीता कामदुघा हि सा"
  },
  {
    "ref": "रघुवंशं->1.82",
    "verse": "इति वादिन एवास्य होतुराहुतिसाधनम् ।\nअनिन्द्या नंदिनी नाम धेनुराववृते वनात्"
  },
  {
    "ref": "रघुवंशं->1.83",
    "verse": "ललाटोदयमाभुग्नं पल्लवस्निग्धपाटला ।\nबिभ्रती श्वेतरोमाङ्कं सन्ध्येव शशिनं नवम्"
  },
  {
    "ref": "रघुवंशं->1.84",
    "verse": "भुवं कोष्णेन कुण्डोध्नी मेध्येनावभृथादपि ।\nप्रस्रवेणाभिवर्षन्ती वत्सालोकप्रवर्तिना"
  },
  {
    "ref": "रघुवंशं->1.85",
    "verse": "रजःकणैः खुरोद्धूतैः स्पृशद्भिर्गात्रमन्तिकात् ।\nतीर्थाभिषेकजां शुद्धिमादधाना महीक्षितः"
  },
  {
    "ref": "रघुवंशं->1.86",
    "verse": "तां पुण्यदर्शनां दृष्ट्वा निमित्तज्ञस्तपोनिधिः ।\nयाज्यमाशंसितावन्ध्यप्रार्थनं पुनरब्रवीत्"
  },
  {
    "ref": "रघुवंशं->1.87",
    "verse": "अदूरवर्तिनीं सिद्धिं राजन् विगणयात्मनः ।\nउपस्थितेयं कल्याणी नाम्नि कीर्तित एव यत्"
  },
  {
    "ref": "रघुवंशं->1.88",
    "verse": "वन्यवृत्तिरिमां शश्वदात्मानुगमनेन गाम् ।\nविद्यामभ्यसनेनेव प्रसादयितुमर्हसि"
  },
  {
    "ref": "रघुवंशं->1.89",
    "verse": "प्रस्थितायां प्रतिष्ठेथाः स्थितायां स्थितिमाचरेः ।\nनिषण्णायां निषीदास्यां पीताम्भसि पिबेरपः"
  },
  {
    "ref": "रघुवंशं->1.90",
    "verse": "वधूर्भक्तिमती चैनामर्चितामा तपोवनात् ।\nप्रयता प्रातरन्वेतु सायं प्रत्युद्व्रजेदपि"
  },
  {
    "ref": "रघुवंशं->1.91",
    "verse": "इत्याप्रसादादस्यास्त्वं परिचर्यापरो भव ।\nअविघ्नमस्तु ते स्थेयाः पितेव धुरि पुत्रिणाम्"
  },
  {
    "ref": "रघुवंशं->1.92",
    "verse": "तथेति प्रतिजग्राह प्रीतिमान्सपरिग्रहः ।\nआदेशं देशकालज्ञः शिष्यः शासितुरानतः"
  },
  {
    "ref": "रघुवंशं->1.93",
    "verse": "अथ प्रदोषे दोषज्ञः संवेशाय विशांपतिम् ।\nसूनुः सूनृतवाक्स्रष्टुर्विससर्जोर्जितश्रियम्"
  },
  {
    "ref": "रघुवंशं->1.94",
    "verse": "सत्यामपि तपःसिद्धौ नियमापेक्षया मुनिः ।\nकल्पवित्कल्पयामास वन्यामेवास्य संविधाम्"
  },
  {
    "ref": "रघुवंशं->1.95",
    "verse": "निर्दिष्टां कुलपतिना स पर्णशाला-\nमध्यास्य प्रयतपरिग्रहद्वितीयः ।\nतच्छिष्याध्यननिवेदितावसानां\nसंविष्टः कुशशयने निशां निनाय"
  },
  {
    "ref": "रघुवंशं->2.1",
    "verse": "अथ प्रजानामधिपः प्रभाते जायाप्रतिग्राहितगन्धमाल्याम् ।\nवनाय पीतप्रतिबद्धवत्सां यशोधनो धेनुमृषेर्मुमोच"
  },
  {
    "ref": "रघुवंशं->2.2",
    "verse": "तस्याः खुरन्यासपवित्रपांसुमपांसुलानां धुरि कीर्तनीया ।\nमार्गं मनुष्येश्वरधर्मपत्नी श्रुतेरिवार्थं स्मृतिरन्वगच्छत्"
  },
  {
    "ref": "रघुवंशं->2.3",
    "verse": "निवर्त्य राजा दयितां दयालुस्तां सौरभेयीं सुरभिर्यशोभिः ।\nपयोधरीभूतचतुःसमुद्रां जुगोप गोरूपधरामिवोर्वीम्"
  },
  {
    "ref": "रघुवंशं->2.4",
    "verse": "व्रताय तेनानुचरेण धेनोर्न्यषेधि शेषोऽप्यनुयायिवर्गः ।\nन चान्यतस्तस्य शरीररक्षा स्ववीर्यगुप्ता हि मनोः प्रसूतिः"
  },
  {
    "ref": "रघुवंशं->2.5",
    "verse": "आस्वादवद्भिः कवलैस्तृणानां कन्डूयनैर्दंशनिवारणैःश्च ।\nअव्याहतैः स्वैरगतैश्च तस्याः सम्राट् समाराधनतत्परोऽभूत्"
  },
  {
    "ref": "रघुवंशं->2.6",
    "verse": "स्थितः स्थितामुच्चलितः प्रयातां निषेदुषीमासनबन्धधीरः ।\nजलाभिलाषी जलमाददानां छायेव तां भूपतिरन्वगच्छत्"
  },
  {
    "ref": "रघुवंशं->2.7",
    "verse": "स न्यस्तचिह्नामपि राजलक्ष्मीं तेजोविशेषानुमितां दधान ।\nआसीदनाविष्कृतदानराजिरन्तर्मदावस्थ इव द्विपेन्द्रः"
  },
  {
    "ref": "रघुवंशं->2.8",
    "verse": "लताप्रतानोद्ग्रथितैः स केशैरधिज्यधन्वा विचचार दावम् ।\nरक्षापदेशान्मुनिहोमधेनोर्वन्यान्विनेष्यन्निव दुष्टसत्त्वान्"
  },
  {
    "ref": "रघुवंशं->2.9",
    "verse": "विसृष्टपार्श्वानुचरस्य तस्य पार्श्वद्रुमाः पाशभृता समस्य ।\nउदीरयामासुरिवोन्मदानामालोकशब्दं वयसां विरावैः"
  },
  {
    "ref": "रघुवंशं->2.10",
    "verse": "मरुत्प्रयुक्ताश्च मरुत्सखाभं तमर्च्यमारादभिवर्तमानम् ।\nअवाकिरन्बाललताः प्रसूनैराचारलाजैरिव पौरकन्याः"
  },
  {
    "ref": "रघुवंशं->2.11",
    "verse": "धनुर्भृतोऽप्यस्य दयार्द्रभावमाख्यातमन्तःकरणैर्विशङ्कैः ।\nविलोकयन्त्यो वपुरापुरक्ष्णां प्रकामविस्तारफलं हरिण्यः"
  },
  {
    "ref": "रघुवंशं->2.12",
    "verse": "स कीचकैर्मारुतपूर्णरन्ध्रैः कूजद्भिरापादितवंशकृत्यम् ।\nशुश्राव कुञ्जेषु यशः स्वमुच्चैरुद्गीयमानं वनदेवताभिः"
  },
  {
    "ref": "रघुवंशं->2.13",
    "verse": "पृक्तस्तुषारैर्गिरिनिर्झराणमनोकहाकम्पितपुष्पगन्धी ।\nतमातपक्लान्तमनातपत्रमाचारपूतं पवनो निषेवे"
  },
  {
    "ref": "रघुवंशं->2.14",
    "verse": "शशाम वृष्ट्यापि विना दवाग्निरासीद्विशेषा फलपुष्पवृद्धिः ।\nऊनं न सत्त्वेष्वधिको बबाधे तस्मिन्वनं गोप्तरि गाहमाने"
  },
  {
    "ref": "रघुवंशं->2.15",
    "verse": "संचारपूतानि दिगन्तराणि कृत्वा दिनान्ते निलयाय गन्तुम् ।\nप्रचक्रमे पल्लवरागताम्रा प्रभा पतंगस्य मुनेश्च धेनुः"
  },
  {
    "ref": "रघुवंशं->2.16",
    "verse": "तां देवतापित्रतिथिक्रियार्थामन्वग्ययौ मध्यमलोकपालः ।\nबभौ च सा तेन सतां मतेन श्रद्धेव साक्षाद्विधिनोपपन्ना"
  },
  {
    "ref": "रघुवंशं->2.17",
    "verse": "स पल्वलोत्तीर्णवराहयूथान्यावासवृक्षोन्मुखबर्हिणानि ।\nययौ मृगाध्यासितशाद्वलानि श्यामायमानानि वनानि पश्यन्"
  },
  {
    "ref": "रघुवंशं->2.18",
    "verse": "आपीनभारोद्वहनप्रयत्नाद्गृष्टिर्गुरुत्वाद्वपुषो नरेन्द्रः ।\nउभावलंचक्रतुरञ्चिताभ्यां तपोवनावृत्तिपथं गताभ्याम्"
  },
  {
    "ref": "रघुवंशं->2.19",
    "verse": "वसिष्ठधेनोरनुयायिनं तमावर्तमानं वनिता वनान्तात् ।\nपपौ निमेषालसपक्ष्मपङ्क्तिरुपोषिताभ्यामिव लोचनाभ्याम्"
  },
  {
    "ref": "रघुवंशं->2.20",
    "verse": "पुरस्कृता वर्त्मनि पार्थिवेन प्रत्युद्गता पार्थिवधर्मपत्न्या ।\nतदन्तरे सा विरराज धेनुर्दिनक्षपामध्यगतेव सन्ध्या"
  },
  {
    "ref": "रघुवंशं->2.21",
    "verse": "प्रदक्षिणीकृत्य पयस्विनीं तां सुदक्षिणा साक्षतपात्रहस्ता ।\nप्रणम्य चानर्च विशालमस्याः श‍ृङ्गान्तरं द्वारमिवार्थसिद्धेः"
  },
  {
    "ref": "रघुवंशं->2.22",
    "verse": "वत्सोत्सुकापि स्तिमिता सपर्यां प्रत्यग्रहीत्सेति ननदुतुस्तौ ।\nभक्त्योपपन्नेषु हि तद्विधानानां प्रसादचिह्नानि पुरःफलानि"
  },
  {
    "ref": "रघुवंशं->2.23",
    "verse": "गुरोः सदारस्य निपीड्य पादौ समाप्य सांध्यं च विधिं दिलीपः ।\nदोहावसाने पुनरेव दोग्ध्रीं भेजे भुजोच्छिन्नरिपुर्निषण्णाम्"
  },
  {
    "ref": "रघुवंशं->2.24",
    "verse": "तामन्तिकन्यस्तबलिप्रदीपामन्वास्य गोप्ता गृहिणीसहायः ।\nक्रमेण सुप्तामनु संविवेश सुप्तोत्थितां प्रातरनूदतिष्ठत्"
  },
  {
    "ref": "रघुवंशं->2.25",
    "verse": "इत्थं व्रतं धारयतः प्रजार्थं समं महिष्या महनीयकीर्तेः ।\nसप्त व्यतीयुस्त्रिगुणानि तस्य दिनानि दीनोद्धरणोचितस्य"
  },
  {
    "ref": "रघुवंशं->2.26",
    "verse": "अन्येद्युरात्मानुचरस्य भावं जिज्ञासमाना मुनिहोमधेनुः ।\nगङ्गाप्रपातान्तविरूढशष्पं गौरीगुरोर्गह्वरमाविवेश"
  },
  {
    "ref": "रघुवंशं->2.27",
    "verse": "सा दुष्प्रधर्षा मनसापि हिंस्रैरित्यद्रिशोभाप्रहितेक्षणेन ।\nअलक्षिताभ्युत्पतनो नृपेण प्रसह्य सिंहः किल तां चकर्ष"
  },
  {
    "ref": "रघुवंशं->2.28",
    "verse": "तदीयमाक्रन्दितमार्तसाधोर्गुहानिबद्धप्रतिशब्ददीर्घम् ।\nरश्मिष्विवादाय नगेन्द्रसक्तां निवर्तयामास नृपस्य दृष्टिम्"
  },
  {
    "ref": "रघुवंशं->2.29",
    "verse": "स पाटलायां गवि तस्थिवांसं धनुर्धरः केसरिणं ददर्श ।\nअधित्यकायामिव धातुमय्यां लोध्रद्रुमं सानुमतः प्रफुल्लम्"
  },
  {
    "ref": "रघुवंशं->2.30",
    "verse": "ततो मृगेन्द्रस्य मृगेन्द्रगामी वधाय वध्यस्य शरं शरण्यः ।\nजाताभिषङ्गो नृपतिर्निषङ्गादुद्धर्तुमैच्छत्प्रसभोद्धृतारिः"
  },
  {
    "ref": "रघुवंशं->2.31",
    "verse": "वामेतरस्तस्य करः प्रहर्तुर्नखप्रभाभूषितकङ्कपत्रे ।\nसक्ताङ्गुलिः सायकपुङ्ख एव चित्रार्पितारम्भ इवावतस्थे"
  },
  {
    "ref": "रघुवंशं->2.32",
    "verse": "बाहुप्रतिष्टम्भविवृद्धमन्युरभ्यर्णमागस्कृतमस्पृशद्भिः ।\nराजा स्वतेजोभिरदह्यतान्तर्भोगीव मन्त्रौषधिरुद्धवीर्यः"
  },
  {
    "ref": "रघुवंशं->2.33",
    "verse": "तमार्यगृह्यं निगृहीतधेनुर्मनुष्यवाचा मनुवंशकेतुम् ।\nविस्माययन्विस्मितमात्मवृत्तौ सिंहोरुसत्त्वं निजगाद सिंहः"
  },
  {
    "ref": "रघुवंशं->2.34",
    "verse": "अलं महीपाल तव श्रमेण प्रयुक्तमप्यस्त्रमितो वृथा स्यात् ।\nस पादपोन्मूलनशक्ति रंहः शिलोच्चये मूर्च्छति मारुतस्य"
  },
  {
    "ref": "रघुवंशं->2.35",
    "verse": "कैलासगौरं वृषमारुरक्षोः पादार्पणानुग्रहपूतपृष्ठम् ।\nअवेहि मां किंकरमष्टमूर्तेः कुम्भोदरं नाम निकुम्भमित्रम्"
  },
  {
    "ref": "रघुवंशं->2.36",
    "verse": "अमुं पुरः पश्यसि देवदारुं पुत्रीकृतोऽसौ वृषभध्वजेन ।\nयो हेमकुम्भस्तननिःसृतानां स्कन्दस्य मातुः पयसां रसज्ञः"
  },
  {
    "ref": "रघुवंशं->2.37",
    "verse": "कण्डूयमानेन कटं कदाचिद्वन्यद्विपेनोन्मथिता त्वगस्य ।\nअथैनमद्रेस्तनया शुशोच सेनान्यमालीढमिवासुरास्त्रैः"
  },
  {
    "ref": "रघुवंशं->2.38",
    "verse": "तदाप्रभृत्येव वनद्विपानां त्रासार्थमस्मिन्नहमद्रिकुक्षौ ।\nव्यापरितः शूलभृता विधाय सिंहत्वमङ्कागतसत्त्ववृत्ति"
  },
  {
    "ref": "रघुवंशं->2.39",
    "verse": "तस्यालमेषा क्षुधितस्य तृप्त्यै प्रदिष्टकाला परमेश्वरेण ।\nउपस्थिता शोणितपारणा मे सुरद्विषश्चान्द्रमसी सुधेव"
  },
  {
    "ref": "रघुवंशं->2.40",
    "verse": "स त्वं निवर्तस्व विहाय लज्जां गुरोर्भवान्दर्शितशिष्यभक्तिः ।\nशस्त्रेण रक्ष्यं यदशक्यरक्षं न तद्यशः शस्त्रभृतां क्षिणोति"
  },
  {
    "ref": "रघुवंशं->2.41",
    "verse": "इति प्रगल्भं पुरुषाधिराजो मृगाधिराजस्य वचो निशम्य ।\nप्रत्याहतास्त्रो गिरिशप्रभावादात्मन्यवज्ञां शिथिलीचकार"
  },
  {
    "ref": "रघुवंशं->2.42",
    "verse": "प्रत्यब्रवीच्चैनमिषुप्रयोगे तत्पूर्वभङ्गे वितथप्रयत्नः ।\nजडीकृतस्त्र्यम्बकवीक्षणेन वज्रं मुमुक्षन्निव वज्रपाणिः"
  },
  {
    "ref": "रघुवंशं->2.43",
    "verse": "संरुद्धचेष्टस्य मृगेद्र कामं हास्यं वचस्तद्यदहं विवक्षुः ।\nअन्तर्गतं प्राणभृतां हि वेद सर्वं भवान्भावमतोऽभिधास्ये"
  },
  {
    "ref": "रघुवंशं->2.44",
    "verse": "मान्यः स मे स्थावरजंगमानां सर्गस्थितिप्रत्यवहारहेतुः ।\nगुरोरपीदं धनमाहितग्नेर्नश्यत्पुरस्तादनुपेक्षणीयम्"
  },
  {
    "ref": "रघुवंशं->2.45",
    "verse": "स त्वं मदीयेन शरीरवृत्तिं देहेन निर्वर्तयितुं प्रसीद ।\nदिनावसानोत्सुकबालवत्सा विसृज्य तां धेनुरियं महर्षेः"
  },
  {
    "ref": "रघुवंशं->2.46",
    "verse": "अथान्धकारं गिरिगह्वराणां दंष्ट्रामयूखैः शकलानि कुर्वन् ।\nभूयः स भूतेश्वरपार्श्ववर्ती किंचिद्विहस्यार्थपतिं बभाषे"
  },
  {
    "ref": "रघुवंशं->2.47",
    "verse": "एकातपत्रं जगतः प्रभुत्वं नवं वयः कान्तमिदं वपुश्च ।\nअल्पस्य हेतोर्बहु हातुमिच्छन्विचारमूढः प्रतिभासि मे त्वम्"
  },
  {
    "ref": "रघुवंशं->2.48",
    "verse": "भूतानुकम्पा तव चेदियं गौरेका भवेत्स्वस्तिमती त्वदन्ते ।\nजीवन्पुनः शश्वदुपप्लवेभ्यः प्रजाः प्रजानाथ पितेव पासि"
  },
  {
    "ref": "रघुवंशं->2.49",
    "verse": "अथैकधेनोरपराधचण्डाद्गुरोः कृशानुप्रतिमाद्बिभेषि ।\nशक्योऽस्य मन्युर्भवता विनेतुं गाः कोटिशः स्पर्शयता घटोध्नीः"
  },
  {
    "ref": "रघुवंशं->2.50",
    "verse": "तद्रक्ष कल्याणपरम्पराणां भोक्तारमूर्जस्वलमात्मदेहम् ।\nमहीतलस्पर्शनमात्रभिन्नमृद्धं हि राज्यं पदमैन्द्रमाहुः"
  },
  {
    "ref": "रघुवंशं->2.51",
    "verse": "एतावदुक्त्वा विरते मृगेन्द्रे प्रतिस्वनेनास्य गुहागतेन ।\nशिलोच्चयोऽपि क्षितिपालमुच्चैः प्रीत्या तमेवार्थमभाषतेव"
  },
  {
    "ref": "रघुवंशं->2.52",
    "verse": "निशम्य देवानुचरस्य वाचं मनुष्यदेवः पुनरप्युवाच ।\nधेन्वा तदध्यासितकातराक्ष्या निरीक्ष्यमाणः सुतरां दयालुः"
  },
  {
    "ref": "रघुवंशं->2.53",
    "verse": "क्षतात्किल त्रायत इत्युदग्रः क्षत्रस्य शब्दो भुवनेषु रूढः ।\nराज्येन किं तद्विपरीतवृत्तेः प्राणैरुपक्रोशमलीमसैर्वा"
  },
  {
    "ref": "रघुवंशं->2.54",
    "verse": "कथं नु शक्योऽनुनयो महर्षेर्विश्राणनाच्चान्यपयस्विनाम् ।\nइमामनूनां सुरभेरवेहि रुद्रौजसा तु प्रहृतं त्वयास्याम्"
  },
  {
    "ref": "रघुवंशं->2.55",
    "verse": "सेयं स्वदेहार्पणनिष्क्रयेण न्याय्या मया मोइचयितुं भवत्तः ।\nन पारणा स्याद्विहता तवैवं भवेदलुप्तश्च मुनेः क्रियार्थः"
  },
  {
    "ref": "रघुवंशं->2.57",
    "verse": "भवानपीदं परवानवैति महान्हि यत्नस्तव देवदारौ ।\nस्थातुं नियोक्तुर्न हि शक्यमग्रे विनाश्य रक्ष्यं स्वयमक्षतेन ॥ २--५६॥\n\nकिमप्यहिंस्यस्तव चेन्मतोऽहं यशःशरीरे भव मे दयालुः ।\nएकान्तविध्वंसिषु मद्विधानं पिण्डेष्वनास्था खलु भौतिकेषु"
  },
  {
    "ref": "रघुवंशं->2.58",
    "verse": "संबन्धमाभाषणपूर्वमाहुर्वृत्तः स नौ संगतयोर्वनान्ते ।\nतद्भूतनाथानुग नार्हसि त्वं संबन्धिनो मे प्रणयं विहन्तुम्"
  },
  {
    "ref": "रघुवंशं->2.59",
    "verse": "तथेइति गामुक्तवते दिलीपः सद्यःप्रतिष्टम्भविमुक्तबाहुः ।\nसन्न्यस्तशस्त्रो हरये स्वदेहमुपानयत्पिण्डमिवामिषस्य"
  },
  {
    "ref": "रघुवंशं->2.60",
    "verse": "तस्मिन्क्षणे पालयितुः प्रजानामुत्पश्यतः सिंहनिपातमुग्रम् ।\nअवाङ्मुखस्योपरि पुष्पवृष्टिः पपात विद्याधरहस्तमुक्ता"
  },
  {
    "ref": "रघुवंशं->2.61",
    "verse": "उत्तिष्ठ वत्सेत्यमृतायमानं वचो निशम्योत्थितमुत्थितः सन्।\nददर्श राजा जननीमिव स्वां गामग्रतः प्रस्रविणीं न सिंहम्"
  },
  {
    "ref": "रघुवंशं->2.62",
    "verse": "तं विस्मितं धेनुरुवाच साधो मायां मयोद्भाव्य परीक्षितोऽसि ।\nऋषिप्रभावान्मयि नान्तकोऽपि प्रभुः प्रहर्तुं किमुतान्यहिंस्राः"
  },
  {
    "ref": "रघुवंशं->2.63",
    "verse": "भक्त्या गुरौ मय्यनुकम्पया च प्रीतास्मि ते पुत्र वरं वृणीष्व ।\nन केवलानां पयसां प्रसूतिमवेहि मां कामदुघां प्रसन्नाम्"
  },
  {
    "ref": "रघुवंशं->2.64",
    "verse": "ततः समानीय स मानितार्थी हस्तौ स्वहस्तार्जितवीरशब्दः ।\nवंशस्य कर्तारमनन्तकीर्तिं सुदक्षिणायां तनयं ययाचे"
  },
  {
    "ref": "रघुवंशं->2.66",
    "verse": "संतानकामाय तथेति कामं राज्ञे प्रतिश्रुत्य पयस्विनी सा ।\nदुग्ध्वा पयः पत्रपुटे मदीयं पुत्रोपभुङ्क्ष्वेति तमदिदेश ॥ २-६५\nवत्सस्य होमार्थविधेश्च शेषं गुरोरनुज्ञामधिगम्य मातः ।\nऊधस्यमिच्छामि तवोपभोक्तुं षष्ठांशमुर्व्या इव रक्षितायाः"
  },
  {
    "ref": "रघुवंशं->2.67",
    "verse": "इत्थं क्षितीशेन वसिष्ठधेनुर्विज्ञापिता प्रीततरा बभूव ।\nतदन्विता हैमवताच्च कुक्षेः प्रत्याययावाश्रममश्रमेण"
  },
  {
    "ref": "रघुवंशं->2.68",
    "verse": "तस्याः प्रसन्नेन्दुमुखप्रसादं गुरुर्नृपाणां गुरवे निवेद्य ।\nप्रहर्षचिह्नानुमितं प्रियायै शशंस वाचा पुनरुक्तमेव"
  },
  {
    "ref": "रघुवंशं->2.69",
    "verse": "स नन्दिनीस्तन्यमनिन्दितात्मा सद्वत्सलो वत्सहुतावशेषम् ।\nपपौ वसिष्ठेन कृताभ्यनुज्ञः शुभ्रं यशोमूर्तमिवातितृष्णः"
  },
  {
    "ref": "रघुवंशं->2.70",
    "verse": "प्रातर्यथोक्तव्रतपारणान्ते प्रास्थानिकं स्वस्त्ययनं प्रयुज्य ।\nतौ दंपती स्वां प्रति राजधानीं प्रस्थापयामास वशी वसिष्ठः"
  },
  {
    "ref": "रघुवंशं->2.71",
    "verse": "प्रदक्षिणीकृत्य हुतं हुताशमनन्तरं भर्तुररुन्धतीं च ।\nधेनुं सवत्सां च नृपः प्रतस्थे सन्मङ्गलोदग्रतरप्रभावः"
  },
  {
    "ref": "रघुवंशं->2.72",
    "verse": "श्रोत्राभिरामध्वनिना रथेन स धर्मपत्नीसहितः सहिष्णुः ।\nययावनुद्घातसुखेन मार्गं स्वेनेव पूर्णेन मनोरथेन"
  },
  {
    "ref": "रघुवंशं->2.73",
    "verse": "तमाहितौत्सुक्यमदर्शनेन प्रजाः प्रजार्थव्रतकर्शिताङ्गम् ।\nनेत्रैः पपुस्तृप्तिमनाप्नुवद्भिर्नवोदयं नाथमिवौषधीनाम्"
  },
  {
    "ref": "रघुवंशं->2.74",
    "verse": "पुरंदरश्रीः पुरमुत्पताकं प्रविश्य पौरैरभिनन्द्यमानः ।\nभुजे भुजंगेन्द्रसमानसारे भूयः स भूमेर्धुरमाससञ्ज"
  },
  {
    "ref": "रघुवंशं->2.75",
    "verse": "अथ नयनसमुत्थं ज्योतिरत्रेरिव द्यौः\nसुरसरिदिव तेजो वह्निनिष्ठ्यूतमैशम् ।\nनरपतिकुलभूत्यै गर्भमाधत्त राज्ञी\nगुरुभिरभिनिविष्टं लोकपालानुभावैः"
  },
  {
    "ref": "रघुवंशं->3.1",
    "verse": "अथेप्सितं भर्तुरुपस्थितोदयं सखीजनोद्वीक्षणकौमुदीमुखम् ।\nनिदानमिक्ष्वाकुकुलस्य संततेः सुदक्षिणा दौहृदलक्षणं दधौ"
  },
  {
    "ref": "रघुवंशं->3.2",
    "verse": "शरीरसादादसमग्रभूषणा मुखेन सालक्ष्यत लोध्रपाण्डुना ।\nतनुप्रकाशेन विचेयतारका प्रभातकल्पा शशिनेव शर्वरी"
  },
  {
    "ref": "रघुवंशं->3.3",
    "verse": "तदाननं मृत्सुरभि क्षितीश्वरो रहस्युपाघ्राय न तृप्तिमाययौ ।\nकरीव सिक्तं पृषतैः पयोमुचां शुचिव्यपाये वनराजिपल्वलम्"
  },
  {
    "ref": "रघुवंशं->3.4",
    "verse": "दिवं मरुत्वानिव भोक्ष्यते भुवं दिगन्तविश्रान्तरथो हि तत्सुतः ।\nअतोऽभिलाषे प्रथमं तथाविधे मनो बबन्धान्यरसान्विलङ्घ्य सा"
  },
  {
    "ref": "रघुवंशं->3.5",
    "verse": "न मे ह्रिया शंसति किंचिदीप्सितं स्पृहावती वस्तुषु केषु मागधी ।\nइति स्म पृच्छत्यनुवेलमादृतः प्रियासखीरुत्तरकोसलेश्वरः"
  },
  {
    "ref": "रघुवंशं->3.6",
    "verse": "उपेत्य सा दोहददुःखशीलतां यदेव वव्रे तदपश्यदाहृतम् ।\nन हीष्टमस्य त्रिदिवेऽपि भूपतेरभूदनासाद्यमधिज्यधन्वनः"
  },
  {
    "ref": "रघुवंशं->3.7",
    "verse": "क्रमेण निस्तीर्य च दोहदव्यथां प्रचीयमानावयवा रराज सा ।\nपुराणपत्रापगमादनन्तरं लतेव संनद्धमनोज्ञपल्लवा"
  },
  {
    "ref": "रघुवंशं->3.8",
    "verse": "दिनेषु गच्छत्सु नितान्तपीवरं तदीयमानीलमुखं स्तनद्वयम् ।\nतिरश्चकार भ्रमराभिनीलयोः सुजातयोः पङ्कजकोशयोः श्रियम्"
  },
  {
    "ref": "रघुवंशं->3.9",
    "verse": "निधानगर्भामिव सागराम्बरां शमीमिवाभ्यन्तरलीनपावकाम् ।\nनदीमिवान्तःसलिलां सरस्वतीं नृपः ससत्त्वां महिषीममन्यत"
  },
  {
    "ref": "रघुवंशं->3.10",
    "verse": "प्रियानुरागस्य मनः समुन्नतेर्भुजार्जितानां च दिगन्तसंपदाम् ।\nयथाक्रमं पुंसवनादिकाः क्रिया धृतेश्च धीरः सदृशीर्व्यधत्त सः"
  },
  {
    "ref": "रघुवंशं->3.11",
    "verse": "सुरेन्द्रमात्राश्रितगर्भगौरवात्प्रयत्नमुक्तासनया गृहागतः ।\nतयोपचाराञ्जलिखिन्नहस्तया ननन्द पारिप्लवनेत्रया नृपः"
  },
  {
    "ref": "रघुवंशं->3.12",
    "verse": "कुमारभृत्याकुशलैरनुष्ठिते भिषग्भिराप्तैरथ गर्भभर्मणि ।\nपतिः प्रतीतः प्रसवोन्मुखीं प्रियां ददर्श काले दिवमभ्रितामिव"
  },
  {
    "ref": "रघुवंशं->3.13",
    "verse": "ग्रहैस्ततः पञ्चभिरुच्चसंस्थितैरसूर्यगैः सूचितभाग्यसंपदम् ।\nअसूत पुत्रं समये शचीसमा त्रिसाधना शक्तिरिवार्थमक्षयम्"
  },
  {
    "ref": "रघुवंशं->3.14",
    "verse": "दिशः प्रसेदुर्मरुतो ववुः सुखाः प्रदक्षिणार्चिर्हविरग्निराददे ।\nबभूव सर्वं शुभशंसि तत्क्षणं भवो हि लोकाभ्युदयाय तादृशाम्"
  },
  {
    "ref": "रघुवंशं->3.15",
    "verse": "अरिष्टशय्यां परितो विसारिणा सुजन्मनस्तस्य निजेन तेजसा ।\nनिशीथदीपाः सहसा हतत्विषो बभूवुरालेख्यसमर्पिता इव"
  },
  {
    "ref": "रघुवंशं->3.16",
    "verse": "जनाय शुद्धान्तचराय शंसते कुमारजन्मामृतसंमिताक्षरम् ।\nआदेयमासीत्त्रयमेव भूपतेः शशिप्रभं छत्रमुभे च चामरे"
  },
  {
    "ref": "रघुवंशं->3.17",
    "verse": "निवातपद्मस्तिमितेन चक्षुषा नृपस्य कान्तं पिबतः सुताननम् ।\nमहोदधेः पूर इवेन्दुदर्शनाद्गुरुः प्रहर्षः प्रबभूव नात्मनि"
  },
  {
    "ref": "रघुवंशं->3.18",
    "verse": "स जातकर्मण्यखिले तपस्विना तपोवनादेत्य पुरोधसा कृते ।\nदिलीपसूनुर्मणिराकरोद्भवः प्रयुक्तसंस्कार इवाधिकं बभौ"
  },
  {
    "ref": "रघुवंशं->3.19",
    "verse": "सुखश्रवा मङ्गलतूर्यनिस्वनाः प्रमोदनृत्यैः सह वारयोषिताम्।\nन केवलं सद्मनि मागधीपतेः पथि व्यजृम्भन्त दिवौकसामपि"
  },
  {
    "ref": "रघुवंशं->3.20",
    "verse": "न संयतस्तस्य बभूव रक्षितुर्विसर्जयेद्यं सुतजन्महर्षितः ।\nऋणाभिधानात्स्वयमेव केवलं तदा पितॄणां मुमुचे स बन्धनात्"
  },
  {
    "ref": "रघुवंशं->3.21",
    "verse": "श्रुतस्य यायादयमन्तमर्भकः तथा परेषां युधि चेति पार्थिवः ।\nअवेक्ष्य धातोर्गमनार्थमर्थविच्चकार नाम्ना रघुमात्मसम्भवम्"
  },
  {
    "ref": "रघुवंशं->3.22",
    "verse": "पितुः प्रयत्नात्स समग्रसंपदः शुभैः शरीरावयवैर्दिने दिने ।\nपुपोष वृद्धिं हरिदश्वदीधितेरनुप्रवेशादिव बालचन्द्रमाः"
  },
  {
    "ref": "रघुवंशं->3.23",
    "verse": "उमावृषाङ्कौ शरजन्मना यथा यथा जयन्तेन शचीपुरन्दरौ ।\nतथा नृपः सा च सुतेन मागधी ननन्दतुस्तत्सदृशेन तत्समौ"
  },
  {
    "ref": "रघुवंशं->3.24",
    "verse": "रथाङ्कनाम्नोरिव भावबन्धनं बभूव यत्प्रेम परस्पराश्रयम् ।\nविभक्तमप्येकसुतेन तत्तयोः परस्परस्योपरि पर्यचीयत"
  },
  {
    "ref": "रघुवंशं->3.25",
    "verse": "उवाच धात्र्या प्रथमोदितं वचो ययौ तदीयामवलम्ब्य चाङ्गुलिम् ।\nअभूच्च नम्रः प्रणिपातशिक्षया पितुर्मुदं तेन ततान सोऽर्भकः"
  },
  {
    "ref": "रघुवंशं->3.26",
    "verse": "तमङ्कमारोप्य शरीरयोगजैः सुखैर्निषिञ्चन्तमिवामृतं त्वचि ।\nउपान्तसंमीलितलोचनो नृपश्चिरात्सुतस्पर्शरसज्ञतां ययौ"
  },
  {
    "ref": "रघुवंशं->3.27",
    "verse": "अमंस्त चानेन परार्ध्यजन्मना स्थितेरभेत्ता स्थितिमन्तमन्वयम् ।\nस्वमूर्तिभेदेन गुणाग्र्यवर्तिना पतिः प्रजानामिव सर्गमात्मनः"
  },
  {
    "ref": "रघुवंशं->3.28",
    "verse": "स वृत्तचूलश्चलकाकपक्षकैरमात्यपुत्रैः सवयोभिरन्वितः ।\nलिपेर्यथावद्ग्रहणेन वाङ्मयं नदीमुखेनेव समुद्रमाविशत्"
  },
  {
    "ref": "रघुवंशं->3.29",
    "verse": "अथोपनीतं विधिवद्विपश्चितो विनिन्युरेनं गुरवो गुरुप्रियम् ।\nअवन्ध्ययत्नाश्च बभूवुरत्र ते क्रिया हि वस्तूपहिता प्रसीदति"
  },
  {
    "ref": "रघुवंशं->3.30",
    "verse": "धियः समग्रैः स गुणैरुदारधीः क्रमाच्चतस्रश्चतुरर्णवोपमाः ।\nततार विद्याः पवनातिपातिभिर्दिशो हरिद्भिर्हरितामिवेश्वरः"
  },
  {
    "ref": "रघुवंशं->3.31",
    "verse": "त्वचं च मेध्यां परिधाय रौरवीमशिक्षतास्त्रं पितुरेव मन्त्रवत् ।\nन केवलं तद्गुरुरेकपार्थिवः क्षितावभूदेकधनुर्धरोऽपि सः"
  },
  {
    "ref": "रघुवंशं->3.32",
    "verse": "महोक्षतां वत्सतरः स्पृशन्निव द्विपेन्द्रभावं कलभः श्रयन्निव ।\nरघुः क्रमाद्यौवनभिन्नशैशवः पुपोष गाम्भीर्यमनोहरं वपुः"
  },
  {
    "ref": "रघुवंशं->3.33",
    "verse": "अथास्य गोदानविधेरनन्तरं विवाहदीक्षां निरवर्तयद्गुरुः ।\nनरेन्द्रकन्यास्तमवाप्य सत्पतिं तमोनुदं दक्षसुता इवाबभुः"
  },
  {
    "ref": "रघुवंशं->3.34",
    "verse": "युवा युगव्यायतबाहुरंसलः कवाटवक्षाः परिणद्धकंधरः ।\nवपुःप्रकर्षादजयद्गुरुं रघुस्तथापि नीचैर्विनयाददृश्यत"
  },
  {
    "ref": "रघुवंशं->3.35",
    "verse": "ततः प्रजानां चिरमात्मना धृतां नितान्तगुर्वीं लघयिष्यता धुरम् ।\nनिसर्गसंस्कारविनीत इत्यसौ नृपेण चक्रे युवराजशब्दभाक्"
  },
  {
    "ref": "रघुवंशं->3.36",
    "verse": "नरेन्द्रमूलायतनादनन्तरं तदास्पदं श्रीर्युवराजसंज्ञितम् ।\nअगच्छदंशेन गुणाभिलाषिणी नवावतारं कमलादिवोत्पलम्"
  },
  {
    "ref": "रघुवंशं->3.37",
    "verse": "विभावसुः सारथिनेव वायुना घनव्यपायेन गभस्थिमानिव ।\nबभूव तेनातितरां सुदुःसहः कटप्रभेदेन करीव पार्थिवः"
  },
  {
    "ref": "रघुवंशं->3.38",
    "verse": "नियुज्य तं होमतुरंगरक्षणे धनुर्धरं राजसुतैरनुद्रुतम् ।\nअपूर्णमेकेन शतक्रतूपमः शतं क्रतूनामपविघ्नमाप सः"
  },
  {
    "ref": "रघुवंशं->3.39",
    "verse": "ततः परं तेन मखाय यज्वना तुरंगमुत्सृष्टमनर्गलं पुनः ।\nधनुर्भृतामग्रत एव रक्षिणां जहार शक्रः किल गूढविग्रहः"
  },
  {
    "ref": "रघुवंशं->3.40",
    "verse": "विषादलुप्तप्रतिपत्ति विस्मितं कुमारसैन्यं सपदि स्थितं च तत् ।\nवसिष्ठधेनुश्च यदॄच्छयागता श्रुतप्रभावा ददृशेऽथ नन्दिनी"
  },
  {
    "ref": "रघुवंशं->3.41",
    "verse": "तदङ्कनिस्यन्दनजलेन लोचने प्रमृज्य पुण्येन पुरस्कृतः सताम् ।\nअतीन्द्रियेष्वप्युपपन्नदर्शनो बभूव भावेषु दिलीपनन्दनः"
  },
  {
    "ref": "रघुवंशं->3.42",
    "verse": "स पूर्वतः पर्वतपक्षशातनं ददर्श देवं नरदेवसंभवः ।\nपुनः पुनः सूतनिषिद्धचापलं हरन्तमश्वं रथरश्मिसंयुतम्"
  },
  {
    "ref": "रघुवंशं->3.43",
    "verse": "शतैस्तमक्ष्णामनिमेषवृत्तिभिर्हरिं विदित्वा हरिभिश्च वाजिभिः ।\nअवोचदेनं गगनस्पृशा रघुः स्वरेण धीरेण निवर्तयन्निव"
  },
  {
    "ref": "रघुवंशं->3.44",
    "verse": "मखांशभाजां प्रथमो मनीषिभिस्त्वमेव देवेन्द्र सदा निगद्यसे ।\nअजस्रदीक्षाप्रयतस्य मद्गुरोः क्रियाविघाताय कथं प्रवर्तसे"
  },
  {
    "ref": "रघुवंशं->3.45",
    "verse": "त्रिलोकनाथेन सदा मखद्विषस्त्वया नियम्या ननु दिव्यचक्षुषा ।\nस चेत्स्वयं कर्मसु धर्मचारिणां त्वमन्तरायो भवसि च्युतो विधिः"
  },
  {
    "ref": "रघुवंशं->3.46",
    "verse": "तदङ्कमग्र्यं मघवन्महाक्रतोरमुं तुरंगं प्रतिमोक्तुमर्हसि ।\nपथः श्रुतेर्दर्शयितार ईश्वरा मलीमसामददते न पद्धतिम्"
  },
  {
    "ref": "रघुवंशं->3.47",
    "verse": "इति प्रगल्भं रघुणा समीरितं वचो निशम्याधिपतिर्दिवौकसाम् ।\nनिवर्तयामास रथं सविस्मयः प्रचक्रमे च प्रतिवक्तुमुत्तरम्"
  },
  {
    "ref": "रघुवंशं->3.48",
    "verse": "यदात्थ राजन्यकुमार तत्तथा यशस्तु रक्ष्यं परतो यशोधनैः ।\nजगत्प्रकाशं तदशेषमिज्यया भवद्गुरुर्लङ्घयितुं ममोद्यतः"
  },
  {
    "ref": "रघुवंशं->3.49",
    "verse": "हरिर्यथैकः पुरुषोत्तमः स्मृतो महेश्वरस्त्र्यम्बक एव नापरः ।\nतथा विदुर्मां मुनयः शतक्रतुं द्वितीयगामी न हि शब्द एष नः"
  },
  {
    "ref": "रघुवंशं->3.50",
    "verse": "अतोऽयमश्वः कपिलानुकारिणा पितुस्त्वदीयस्य मयापहारितः ।\nअलं प्रयत्नेन तवात्र मा निधाः पदं पदव्यां सगरस्य संततेः"
  },
  {
    "ref": "रघुवंशं->3.51",
    "verse": "ततः प्रहास्यापभयः पुरन्दरं पुनर्बभाषे तुरगस्य रक्षिता ।\nगृहाण शस्त्रं यदि सर्ग एष ते न खल्वनिर्जित्य रघुं कृती भवान्"
  },
  {
    "ref": "रघुवंशं->3.52",
    "verse": "स एवमुक्त्वा मघवन्तमुन्मुखः करिष्यमाणः सशरं शरासनम् ।\nअतिष्ठदालीढविशेषशोभिना वपुःप्रकर्षेण विडम्बितेश्वरः"
  },
  {
    "ref": "रघुवंशं->3.53",
    "verse": "रघोरवष्टम्भमयेन पत्रिणा हृदि क्षतो गोत्रभिदप्यमर्षणः ।\nनवाम्बुदानीकमुहूर्तलाञ्छने धनुष्यमोघं समधत्त सायकम्"
  },
  {
    "ref": "रघुवंशं->3.54",
    "verse": "दिलीपसूनोः स बृहद्भुजान्तरं प्रविश्य भीमासुरशोणितोचितः ।\nपपावनास्वादितपूर्वमाशुगः कुतूहलेनेव मनुष्यशोणितम्"
  },
  {
    "ref": "रघुवंशं->3.55",
    "verse": "हरेः कुमारोऽपि कुमारविक्रमः सुरद्विपास्फालनकर्कशाङ्गुलौ ।\nभुजे शचीपत्रविशेषकाङ्किते स्वनामचिह्नं निचखान सायकम्"
  },
  {
    "ref": "रघुवंशं->3.56",
    "verse": "जहार चान्येन मयूरपत्रिणा शरेण शक्रस्य महाशनिध्वजम् ।\nचुकोप तस्मै स भृशं सुरश्रियः प्रसह्य केशव्यपरोपणादिव"
  },
  {
    "ref": "रघुवंशं->3.57",
    "verse": "तयोरुपान्तस्थितसिद्धसैनिकं गरुत्मदाशीविषभीमदर्शनैः ।\nबभूव युद्धं तुमुलं जयैषिणोरधोमुखैरूर्ध्वमुखैश्च पत्रिभिः"
  },
  {
    "ref": "रघुवंशं->3.58",
    "verse": "अतिप्रबन्धप्रहितास्त्रवृष्टिभिस्तमाश्रयं दुष्प्रसहस्य तेजसः ।\nशशाक निर्वापयितुं न वासवः स्वतश्च्युतं वह्निमिवाद्भिरम्बुदः"
  },
  {
    "ref": "रघुवंशं->3.59",
    "verse": "ततः प्रकोष्ठे हरिचन्दनाङ्किते प्रमथ्यमानार्णवधीरनादिनीम् ।\nरघुः शशाङ्कार्धमुखेन पत्रिणा शरासनज्यामलुनाद्बिडौजसः"
  },
  {
    "ref": "रघुवंशं->3.60",
    "verse": "स चापमुत्सृज्य विवृद्धमत्सरः प्रणाशनाय प्रबलस्य विद्विषः ।\nमहीध्रपक्षव्यपरोपणोचितं स्फुरत्प्रभामण्डलमस्त्रमाददे"
  },
  {
    "ref": "रघुवंशं->3.61",
    "verse": "रघुर्भृशं वक्षसि तेन ताडितः पपात भूमौ सह सैनिकाश्रुभिः ।\nनिमेषमात्रादवधूय च व्यथां सहोत्थितः सैनिकहर्षनिस्वनैः"
  },
  {
    "ref": "रघुवंशं->3.62",
    "verse": "तथापि शस्त्रव्यवहारनिष्ठुरे विपक्षभावे चिरमस्य तस्थुषः ।\nतुतोष वीर्यातिशयेन वृत्रहा पदं हि सर्वत्र गुणैर्निधीयते"
  },
  {
    "ref": "रघुवंशं->3.63",
    "verse": "असङ्गमद्रिष्वपि सारवत्तया न मे त्वदन्येन विसोढमायुधम् ।\nअवेहि मां प्रीतमृते तुरङ्गमात्किमिच्छसीति स्फुटमाह वासवः"
  },
  {
    "ref": "रघुवंशं->3.64",
    "verse": "ततो निषङ्गादसमग्रमुधृतं सुवर्णपुङ्खद्युतिरञ्जिताङ्गुलिम् ।\nनरेन्द्रसूनुः प्रतिसंहरन्निषुं प्रियंवदः प्रत्यवदत्सुरेश्वरम्"
  },
  {
    "ref": "रघुवंशं->3.65",
    "verse": "अमोच्यमश्वं यदि मन्यसे प्रभो ततः समाप्ते विधिनैव कर्मणि ।\nअजस्रदीक्षाप्रयतः स मद्गुरुः क्रतोरशेषेण फलेन युज्यताम्"
  },
  {
    "ref": "रघुवंशं->3.66",
    "verse": "यथा स वृत्तान्तमिमं सदोगतस्त्रिलोचनैकांशतया दुरासदः ।\nतवैव संदेशहराद्विशांपतिः श‍ृणोति लोकेश तथा विधीयताम्"
  },
  {
    "ref": "रघुवंशं->3.67",
    "verse": "तथेति कामं प्रतिशुश्रुवान्रघोर्यथागतं मातलिसारथिर्ययौ ।\nनृपस्य नातिप्रमनाः सदोगृहं सुदक्षिणासूनुरपि न्यवर्तत"
  },
  {
    "ref": "रघुवंशं->3.68",
    "verse": "तमभ्यनन्दत्प्रथमं प्रबोधितः प्रजेश्वरः शासनहारिणा हरेः ।\nपरामृशन्हर्षजडेन पाणिना तदीयमङ्गं कुलिशव्रणाङ्कितम्"
  },
  {
    "ref": "रघुवंशं->3.69",
    "verse": "इति क्षितीशो नवतिं नवाधिकां महाक्रतूनां महनीयशासनः ।\nसमारुरुक्षुर्दिवमायुषः क्षये ततान सोपानपरम्परामिव"
  },
  {
    "ref": "रघुवंशं->3.70",
    "verse": "अथ स विषयव्यावृत्तात्मा यथाविधि सूनवे\nनृपतिककुदं दत्त्वा यूने सितातपवारणम् ।\nमुनिवनतरुच्छायां देव्या तया सह शिश्रिये\nगलितवयसामिक्ष्वाकूणामिदं हि कुलव्रतम्"
  },
  {
    "ref": "रघुवंशं->4.1",
    "verse": "स राज्यं गुरुणा दत्तं प्रतिपद्याधिकं बभौ ।\nदिनान्ते निहितं तेजः सवित्रेव हुताशनः"
  },
  {
    "ref": "रघुवंशं->4.2",
    "verse": "दिलीपानन्तरं राज्ये तं निशम्य प्रतिष्ठितम् ।\nपूर्वं प्रधूमितो राज्ञां हृदयेऽग्निरिवोत्थितः"
  },
  {
    "ref": "रघुवंशं->4.3",
    "verse": "पुरुहूतध्वजस्येव तस्यून्नयनपङ्क्तयः ।\nनवाभ्युत्थानदर्शिन्यो ननन्दुः सप्रजाः प्रजाः"
  },
  {
    "ref": "रघुवंशं->4.4",
    "verse": "सममेव समाक्रान्तं द्वयं द्विरदगामिना ।\nतेन सिंहासनं पित्र्यमखिलं चारिमण्डलम्"
  },
  {
    "ref": "रघुवंशं->4.5",
    "verse": "छायामण्डललक्ष्येण तमदृश्या किल स्वयम् ।\nपद्मा पद्मातपत्रेण भेजे साम्राज्यदीक्षितम्"
  },
  {
    "ref": "रघुवंशं->4.6",
    "verse": "परिकल्पितसांनिध्या काले काले च बन्दिषु ।\nस्तुत्यं स्तुतिभिरर्थ्याभिरुपतस्थे सरस्वती"
  },
  {
    "ref": "रघुवंशं->4.7",
    "verse": "मनुप्रभुतिर्मान्यैर्भुक्ता यद्यपि राजभिः ।\nतथाप्यनन्यपूर्वेव तस्मिन्नासीद्वसुंधरा"
  },
  {
    "ref": "रघुवंशं->4.8",
    "verse": "स हि सर्वस्य लोकस्य युक्तदण्डतया मनः ।\nआददे नातिशीतोष्णो नभस्वानिव दक्षिणः"
  },
  {
    "ref": "रघुवंशं->4.9",
    "verse": "मन्दोत्कण्ठाः कृतास्तेन गुणाधिकतया गुरौ ।\nफलेन सहकारस्य पुष्पोद्गम इव प्रजाः"
  },
  {
    "ref": "रघुवंशं->4.10",
    "verse": "नयविद्भिर्नवे राज्ञि सदसच्चोपदर्शितम् ।\nपूर्व एवाभवत्पक्षस्तस्मिन्नाभवदुत्तरः"
  },
  {
    "ref": "रघुवंशं->4.11",
    "verse": "पञ्चानामपि भूतानामुत्कर्षं पुपुषुर्गुणाः ।\nनवे तस्मिन्महीपाले सर्वं नवमिवाभवत्"
  },
  {
    "ref": "रघुवंशं->4.12",
    "verse": "यथा प्रह्लादनाच्चन्द्रः प्रतापात्तपनो यथा ।\nतथैव सोऽभूदन्वर्थो राजा प्रकृतिरञ्जनात्"
  },
  {
    "ref": "रघुवंशं->4.13",
    "verse": "कामं कर्णान्तविश्रान्ते विशाले तस्य लोचने ।\nचक्षुष्मत्ता तु शास्त्रेण सूक्ष्मकार्यार्थदर्शिना"
  },
  {
    "ref": "रघुवंशं->4.14",
    "verse": "लब्धप्रशमनस्वस्थमथैनं समुपस्थिता ।\nपार्थिवश्रीर्द्वितीयेव शरत्पङ्कजलक्षणा"
  },
  {
    "ref": "रघुवंशं->4.15",
    "verse": "निर्वृष्टलघुभिर्मेघैर्मुक्तवर्त्मा सुदुःसहः ।\nप्रतापस्तस्य भानोश्च युगपद्व्यानशे दिशः"
  },
  {
    "ref": "रघुवंशं->4.16",
    "verse": "वार्षिकं संजहारेन्द्रो धनुर्जैत्रं रघुर्दधौ ।\nप्रजार्थसाधने तौ हि पर्यायोद्यतकार्मुकौ"
  },
  {
    "ref": "रघुवंशं->4.17",
    "verse": "पुण्डरीकातपत्रस्तं विकसत्काशचामरः ।\nऋतुर्विडम्बयामास न पुनः प्राप तच्छ्रियम्"
  },
  {
    "ref": "रघुवंशं->4.18",
    "verse": "प्रसादसुमुखे तस्मिंश्चन्द्रे च विशदप्रभे ।\nतदा चक्षुष्मतां प्रीतिरासीत्समरसा द्वयोः"
  },
  {
    "ref": "रघुवंशं->4.19",
    "verse": "हंसश्रेणीषु तारासु कुमुद्वत्सु च वारिषु ।\nविभूतयस्तदीयानां पर्यस्ता यशसामिव"
  },
  {
    "ref": "रघुवंशं->4.20",
    "verse": "इक्षुच्छायनिषादिन्यस्तस्य गोप्तुर्गुणोदयम् ।\nआकुमारकथोद्धातं शालिगोप्यो जगुर्यशः"
  },
  {
    "ref": "रघुवंशं->4.21",
    "verse": "प्रससादोदयादम्भः कुम्भयोनेर्महौजसः ।\nरघोरभिभवाशङ्कि चुक्षुभे द्विषतां मनः"
  },
  {
    "ref": "रघुवंशं->4.22",
    "verse": "मदोदग्राः ककुद्मन्तः सरितां कूलमुद्रुजाः ।\nलीलाखेलमनुप्रापुर्महोक्षास्तस्य विक्रमम्"
  },
  {
    "ref": "रघुवंशं->4.23",
    "verse": "प्रसवैः सप्तपर्णानां मदगन्धिभिराहताः ।\nअसूययेव तन्नागाः सप्तधैव प्रसुस्रुवुः"
  },
  {
    "ref": "रघुवंशं->4.24",
    "verse": "सरितः कुर्वती गाधाः पथश्चाश्यानकर्दमान् ।\nयात्रायै चोदयामास तं शक्तेः प्रथमं शरत्"
  },
  {
    "ref": "रघुवंशं->4.25",
    "verse": "तस्मै सम्यग्घुतो वह्निर्वाजिनीराजनाविधौ ।\nप्रदक्षिणार्चिर्व्याजेन हस्तेनेव जयं ददौ"
  },
  {
    "ref": "रघुवंशं->4.26",
    "verse": "स गुप्तमूलप्रत्यन्तः शुद्धपार्ष्णिरयान्वितः ।\nषड्विधं बलमादाय प्रतस्थे दिग्जिगीषया"
  },
  {
    "ref": "रघुवंशं->4.27",
    "verse": "अवाकिरन्वयोवृद्धास्तं लाजैः पौरयोषितः ।\nपृषतैर्मन्दरोद्धूतैः क्षीरोर्मय इवाच्युतम्"
  },
  {
    "ref": "रघुवंशं->4.28",
    "verse": "स ययौ प्रथमं प्राचीं तुल्यः प्राचीनबर्हिषा ।\nअहिताननिलोद्धूतैस्तर्जयन्निव केतुभिः"
  },
  {
    "ref": "रघुवंशं->4.29",
    "verse": "रजोभिः स्यन्दनोद्धूतैर्गजैश्च घनसंनिभैः ।\nभुवस्तलमिव व्योम कुर्वन्व्योमेव भूतलम्"
  },
  {
    "ref": "रघुवंशं->4.30",
    "verse": "प्रतापोऽग्रे ततः शब्दः परागस्तदनन्तरम् ।\nययौ पश्चाद्रथादीति चतुःस्कन्धेव सा चमूः"
  },
  {
    "ref": "रघुवंशं->4.31",
    "verse": "मरुपृष्ठान्युदम्भांसि नाव्याः सुप्रतरा नदीः ।\nविपिनानि प्रकाशानि शक्तिमत्त्वाच्चकार सः"
  },
  {
    "ref": "रघुवंशं->4.32",
    "verse": "स सेनां महतीं कर्षन्पूर्वसागरगामिनीम् ।\nबभौ हरजटाभ्रष्टां गङ्गामिव भगीरथः"
  },
  {
    "ref": "रघुवंशं->4.33",
    "verse": "त्याजितैः फलमुत्खातैर्भग्नैश्च बहुधा नृपैः ।\nतस्यासीदुल्बणो मार्गः पादपैरिव दन्तिनः"
  },
  {
    "ref": "रघुवंशं->4.34",
    "verse": "पौरस्त्यानेवमाक्रामंस्तांस्ताञ्जनपदाञ्जयी ।\nप्राप तालीवनश्याममुपकण्ठं महोदधेः"
  },
  {
    "ref": "रघुवंशं->4.35",
    "verse": "अनम्राणां समुद्धर्तुस्तस्मात्सिन्धुरयादिव ।\nआत्मा संरक्षितः सुह्मैर्वृत्तिमाश्रित्य वैतसीम्"
  },
  {
    "ref": "रघुवंशं->4.36",
    "verse": "वङ्गानुत्खाय तरसा नेता नौसाधनोद्यतान् ।\nनिचखान जयस्तम्भान्गङ्गास्रोतोन्तरेषु सः"
  },
  {
    "ref": "रघुवंशं->4.37",
    "verse": "आपादपद्मप्रणताः कलमा इव ते रघुम् ।\nफलैः संवर्धयामासुरुत्खातप्रतिरोपिताः"
  },
  {
    "ref": "रघुवंशं->4.38",
    "verse": "स तीर्त्वा कपिशां सैन्यैर्बद्धद्विरदसेतुभिः ।\nउत्कलादर्शितपथः कलिङ्गाभिमुखो ययौ"
  },
  {
    "ref": "रघुवंशं->4.39",
    "verse": "स प्रतापं महेन्द्रस्य मूर्ध्नि तीक्ष्णं न्यवेशयत् ।\nअङ्कुशं द्विरदस्येव यन्ता गम्भीरवेदिनः"
  },
  {
    "ref": "रघुवंशं->4.40",
    "verse": "प्रतिजग्राह कालिङ्गस्तमस्त्रैर्गजसाधनः ।\nपक्षच्छेदोद्यतं शक्रं शिलावर्षीव पर्वतः"
  },
  {
    "ref": "रघुवंशं->4.41",
    "verse": "द्विषां विषह्य काकुत्स्थस्तत्र नाराचदुर्दिनम् ।\nसन्मङ्गलस्नात इव प्रतिपेदे जयश्रियम्"
  },
  {
    "ref": "रघुवंशं->4.42",
    "verse": "ताम्बूलीनां दलैस्तत्र रचितापानभूमयः ।\nनारिकेलासवं योधाः शात्रवं च पपुर्यशः"
  },
  {
    "ref": "रघुवंशं->4.43",
    "verse": "गृहीतप्रतिमुक्तस्य स धर्मविजयी नृपः ।\nश्रियं महेन्द्रनाथस्य जहार न तु मेदिनीम्"
  },
  {
    "ref": "रघुवंशं->4.44",
    "verse": "ततो वेलातटेनैव फलवत्पूगमालिना ।\nअगस्त्याचरितामाशामनाशास्यजयो ययौ"
  },
  {
    "ref": "रघुवंशं->4.45",
    "verse": "स सैन्यपरिभोगेण गजदानसुगन्धिना ।\nकावेरीं सरितां पत्युः शङ्कनीयामिवाकरोत्"
  },
  {
    "ref": "रघुवंशं->4.46",
    "verse": "बलैरध्युषितास्तस्य विजिगीषोर्गतध्वनः ।\nमारीचोद्भ्रान्तहारीता मलयाद्रेरुपत्यकाः"
  },
  {
    "ref": "रघुवंशं->4.47",
    "verse": "ससञ्जुरश्वक्षुण्णानमेलानामुत्पतिष्णवः ।\nतुल्यगन्धिषु मत्तेभकटेषु फलरेणवः"
  },
  {
    "ref": "रघुवंशं->4.48",
    "verse": "भोगिवेष्टनमार्गेषु चन्दनानां समर्पितम् ।\nनास्रसत्करिणां ग्रैवं त्रिपदीच्छेदिनामपि"
  },
  {
    "ref": "रघुवंशं->4.49",
    "verse": "दिशि मन्दायते तेजो दक्षिणस्यां रवेरपि ।\nतस्यामेव रघोः पाण्ड्याः प्रतापं न विषेहिरे"
  },
  {
    "ref": "रघुवंशं->4.50",
    "verse": "ताम्रपर्णीसमेतस्य मुक्तासारं महोदधेः ।\nते निपत्य ददुस्तस्मै यशः स्वमिव संचितम्"
  },
  {
    "ref": "रघुवंशं->4.51",
    "verse": "स निर्विश्य यथाकामं तटेष्वालीनचन्दनौ ।\nस्तनाविव दिशस्तस्याः शैलौ मलयदर्दुरौ"
  },
  {
    "ref": "रघुवंशं->4.52",
    "verse": "असह्यविक्रमः सह्यं दूरान्मुक्तमुदन्वता ।\nनितम्बमिव मेदिन्याः स्रस्तांशुकमलङ्घयत्"
  },
  {
    "ref": "रघुवंशं->4.53",
    "verse": "तस्यानीकैर्विसर्पद्भिरपरान्तजयोद्यतैः ।\nरामास्त्रोत्सारितोऽप्यासीत्सह्यलग्न इवार्णवः"
  },
  {
    "ref": "रघुवंशं->4.54",
    "verse": "भयोत्सृष्टविभूषाणां तेन केरलयोषिताम् ।\nअलकेषु चमूरेणुश्चूर्णप्रतिनिधीकृतः"
  },
  {
    "ref": "रघुवंशं->4.55",
    "verse": "मुरलामारुतोद्धूतमगमत्कैतकं रजः ।\nतद्योधवारबाणानामयत्नपटवासताम्"
  },
  {
    "ref": "रघुवंशं->4.56",
    "verse": "अभ्यभूयत वाहानां चरतां गात्रशिञ्जितैः ।\nवर्मभिः पवनोद्धूतराजतालीवनध्वनिः"
  },
  {
    "ref": "रघुवंशं->4.57",
    "verse": "खर्जूरीस्कन्धनद्धानां मदोद्गारसुगन्धिषु ।\nकटेषु करिणां पेतुः पुंनागेभ्यः शिलीमुखाः"
  },
  {
    "ref": "रघुवंशं->4.58",
    "verse": "अवकाशं किलोदन्वान् रामायाभ्यर्थितो ददौ ।\nअपरान्तमहीपालव्याजेन रघवे करम्"
  },
  {
    "ref": "रघुवंशं->4.59",
    "verse": "मत्तेभरदनोत्कीर्णव्यक्तविक्रमलक्षणम् ।\nत्रिकूटमेव तत्रोच्चैर्जयस्तम्भं चकार सः"
  },
  {
    "ref": "रघुवंशं->4.60",
    "verse": "पारसीकांस्ततो जेतुं प्रतस्थे स्थलवर्त्मना ।\nइन्द्रियाख्यानिव रिपूंस्तत्त्वज्ञानेन संयमी"
  },
  {
    "ref": "रघुवंशं->4.61",
    "verse": "यवनीमुखपद्मानां सेहे मधुमदं न सः ।\nबालातपमिवाब्जानामकालजलदोदयः"
  },
  {
    "ref": "रघुवंशं->4.62",
    "verse": "सङ्ग्रामस्तुमुलस्तस्य पाश्चात्यैरश्वसाधनैः ।\nशार्ङ्गकूजितविज्ञेयप्रतियोधे रजस्यभूत्"
  },
  {
    "ref": "रघुवंशं->4.63",
    "verse": "भल्लापवर्जितैस्तेषां शिरोभिः श्मश्रुलैर्महीम् ।\nतस्तार सरघाव्याप्तैः स क्षौद्रपटलैरिव"
  },
  {
    "ref": "रघुवंशं->4.64",
    "verse": "अपनीतशिरस्त्राणाः शेषास्तं शरणं ययुः ।\nप्रणिपातप्रतीकारः संरम्भो हि महात्मनाम्"
  },
  {
    "ref": "रघुवंशं->4.65",
    "verse": "विनयन्ते स्म तद्योधा मधुभिर्विजयश्रमम् ।\nआस्तीर्णाजिनरत्नासु द्राक्षावलयभूमिषु"
  },
  {
    "ref": "रघुवंशं->4.66",
    "verse": "ततः प्रतस्थे कौबेरीं भास्वानिव रघुर्दिशम् ।\nशरैरुस्रैरिवोदीच्यानुद्धरिष्यन् रसानिव"
  },
  {
    "ref": "रघुवंशं->4.67",
    "verse": "विनीताध्वश्रमास्तस्य सिन्धुतीरविचेष्टनैः ।\nदुधुवुर्वाजिनः स्कन्धाꣳल्लग्नकुङ्कुमकेसरान्"
  },
  {
    "ref": "रघुवंशं->4.68",
    "verse": "तत्र हूणावरोधानां भर्तृषु व्यक्तविक्रमम् ।\nकपोलपाटलादेशि बभूव रघुचेष्टितम्"
  },
  {
    "ref": "रघुवंशं->4.69",
    "verse": "काम्बोजाः समरे सोढुं तस्य वीर्यमनीश्वराः ।\nगजालानपरिक्लिष्टैरक्षोटैः सार्धमानताः"
  },
  {
    "ref": "रघुवंशं->4.70",
    "verse": "तेषां सदश्वभूयिष्ठास्तुङ्गा द्रविणराशयः ।\nउपदा विविशुः शश्वन्नोत्सेकाः कोसलेश्वरम्"
  },
  {
    "ref": "रघुवंशं->4.71",
    "verse": "ततो गौरीगुरुं शैलमारुरोहाश्वसाधनः ।\nवर्धयन्निव तत्कूटानुद्धूतैर्धातुरेणुभिः"
  },
  {
    "ref": "रघुवंशं->4.72",
    "verse": "शशंस तुल्यसत्त्वानां सैन्यघोषेऽप्यसंभ्रमम् ।\nगुहाशयानां सिंहानां परिवृत्यावलोकितम्"
  },
  {
    "ref": "रघुवंशं->4.73",
    "verse": "भूर्जेषु मर्मरीभूताः कीचकध्वनिहेतवः ।\nगङ्गाशीकरिणो मार्गे मरुतस्तं सिषेविरे"
  },
  {
    "ref": "रघुवंशं->4.74",
    "verse": "विशश्रमुर्नमेरूणां छायास्वध्यास्य सैनिकाः ।\nदृषदो वासितोत्सङ्गा निषण्णमृगनाभिभिः"
  },
  {
    "ref": "रघुवंशं->4.75",
    "verse": "सरलासक्तमातङ्गग्रैवेयस्फुरितत्विषः ।\nआसन्नोषधयो नेतुर्नक्तमस्नेहदीपिकाः"
  },
  {
    "ref": "रघुवंशं->4.76",
    "verse": "तस्योत्सृष्टनिवासेषु कण्ठरज्जुक्षतत्वचः ।\nगजवर्ष्म किरातेभ्यः शशंसुर्देवदारवः"
  },
  {
    "ref": "रघुवंशं->4.77",
    "verse": "तत्र जन्यं रघोर्घोरं पर्वतीयैर्गणैरभूत् ।\nनाराचक्षेपणीयाश्मनिष्पेषोत्पतितानलम्"
  },
  {
    "ref": "रघुवंशं->4.78",
    "verse": "शरैरुत्सवसंकेतान्स कृत्वा विरतोत्सवान् ।\nजयोदाहरणं बाह्वोर्गापयामास किंनरान्"
  },
  {
    "ref": "रघुवंशं->4.79",
    "verse": "परस्परेण विज्ञातस्तेषूपायनपाणिषु ।\nराज्ञा हिमवतः सारो राज्ञः सारो हिमाद्रिणा"
  },
  {
    "ref": "रघुवंशं->4.80",
    "verse": "तत्राक्षोभ्यं यशोराशिं निवेश्यावरुरोह सः ।\nपौलस्त्यतुलितस्याद्रेरादधान इव ह्रियम्"
  },
  {
    "ref": "रघुवंशं->4.81",
    "verse": "चकम्पे तीर्णलौहित्ये तस्मिन्प्राग्ज्योतिषेश्वरः ।\nतद्गजालानतां प्राप्तैः सह कालागुरुद्रुमैः"
  },
  {
    "ref": "रघुवंशं->4.82",
    "verse": "न प्रसेहे स रुद्धार्कमधारावर्षदुर्दिनम् ।\nरथवर्त्मरजोऽप्यस्य कुत एव पताकिनीम्"
  },
  {
    "ref": "रघुवंशं->4.83",
    "verse": "तमीशः कामरूपाणामत्याखण्डलविक्रमम् ।\nभेजे भिन्नकटैर्नागैरन्यानुपरुरोध यैः"
  },
  {
    "ref": "रघुवंशं->4.84",
    "verse": "कामरूपेश्वरस्तस्य हेमपीठाधिदेवताम् ।\nरत्नपुष्पोपहारेण छायमानर्च पादयोः"
  },
  {
    "ref": "रघुवंशं->4.85",
    "verse": "इति जित्वा दिशो जिष्णुर्न्यवर्तत रथोद्धतम् ।\nरजो विश्रामयन्राज्ञां छत्रशून्येषु मौलिषु"
  },
  {
    "ref": "रघुवंशं->4.86",
    "verse": "स विश्वजितमाजह्रे यज्ञं सर्वस्वदक्षिणम् ।\nआदानं हि विसर्गाय सतां वारिमुचामिव"
  },
  {
    "ref": "रघुवंशं->4.87",
    "verse": "सत्रान्ते सचिवसखः पुरस्क्रियाभि-\nर्गुर्वीभिः शमितपराजयव्यलीकान् ।\nकाकुत्स्थश्चिरविरहोत्सुकावरोधान्\nराजन्यान्स्वपुरनिवृत्तयेऽनुमेने"
  },
  {
    "ref": "रघुवंशं->4.88",
    "verse": "ते रेखाकुलिशातपत्रचिह्नं\nसम्राजश्चरणयुगं प्रसादलभ्यम् ।\nप्रस्थानप्रणतिभिरङ्गुलीषु चक्रु-\nर्मौलिस्रक्च्युतमकरन्दरेणुगौरम्"
  },
  {
    "ref": "रघुवंशं->5.1",
    "verse": "तमध्वरे विश्वजिति क्षितीशं निःशेषविश्राणितकोशजातम् ।\nउत्पातविद्यो गुरुदक्षिणार्थी कौत्सः प्रपेदे वरतन्तुशिष्यः"
  },
  {
    "ref": "रघुवंशं->5.2",
    "verse": "स मृण्मये वीतहिरण्मयत्वात्पात्रे निधायार्घ्यमनर्घशीलः ।\nश्रुतप्रकाशं यशसा प्रकाशः प्रत्युज्जगामातिथिमातिथेयः"
  },
  {
    "ref": "रघुवंशं->5.3",
    "verse": "तमर्चयित्वा विधिवद्विधिज्ञस्तपोधनं मानधनाग्रयायी ।\nविशांपतिर्विष्टरभाजमारात्कृताञ्जलिः कृत्यविदित्युवाच"
  },
  {
    "ref": "रघुवंशं->5.4",
    "verse": "अप्यग्रणीर्मन्त्रकृतामृषीणां कुशाग्रबुद्धे कुशली गुरुस्ते ।\nयतस्त्वया ज्ञानमशेषमाप्तं लोकेन चैतन्यमिवोष्णरश्मेः"
  },
  {
    "ref": "रघुवंशं->5.5",
    "verse": "कायेन वाचा मनसाओइ शश्वद्यत्संभृतं वासवधैर्यलोऽपि ।\nआपाद्यते न व्ययमन्तरायैः कच्चिन्महर्षेस्त्रिविधं तपस्तत्"
  },
  {
    "ref": "रघुवंशं->5.6",
    "verse": "आधारबन्धप्रमुखैः प्रयत्नैः संवर्धितानां सुतनिर्विशेषम् ।\nकच्चिन्न वाय्वादिरुपप्लवो वः श्रमच्छिदामाश्रमपादपानाम्"
  },
  {
    "ref": "रघुवंशं->5.7",
    "verse": "क्रियानिमित्तेश्वपि वत्सलत्वादभग्नकामा मुनिभिः कुशेषु ।\nतदङ्कशय्याच्युतनाभिनाला कच्चिन्मृगीणामनघा प्रसूतिः"
  },
  {
    "ref": "रघुवंशं->5.8",
    "verse": "निर्वत्यते यैर्नियमाभिषेको येभ्यो निवापाञ्जलयः पितॄणाम् ।\nतान्युञ्छषष्ठाङ्कितसैकतानि शिवानि वस्तीर्थजलानि कच्चित्"
  },
  {
    "ref": "रघुवंशं->5.9",
    "verse": "नीवारपाकादि कडंगरीयैरामृश्यते जानपदैर्न कच्चित् ।\nकालोपपन्नातिथिकल्प्यभागं वन्यं शरीरस्थितिसाधनं वः"
  },
  {
    "ref": "रघुवंशं->5.10",
    "verse": "अपि प्रसन्नेन महर्षिणा त्वं सम्यग्विनीयानुमतो गृहाय ।\nकालो ह्ययं संक्रमितुं द्वितीयं सर्वोपकारक्षममाश्रमं ते"
  },
  {
    "ref": "रघुवंशं->5.11",
    "verse": "तवार्हतो नाभिगमेन तृप्तं मनो नियोगक्रिययोत्सुकं मे ।\nअप्याज्ञया शासितुरात्मना वा प्राप्तोऽसि संभावयितुं वनान्माम्"
  },
  {
    "ref": "रघुवंशं->5.12",
    "verse": "इत्यर्घ्यपात्रानुमितव्ययस्य रघोरुदारामपि गां निशम्य ।\nस्वार्थोपपत्तिं प्रति दुर्बलाशस्तमित्यवोचद्वरतन्तुशिष्यः"
  },
  {
    "ref": "रघुवंशं->5.13",
    "verse": "सर्वत्र नो वार्तमवेहि राजन्नाथे कुतस्त्वय्यशुभं प्रजानाम् ।\nसूर्ये तपत्यावरणाय दृष्टेः कल्पेत लोकस्य कथं तमिस्रा"
  },
  {
    "ref": "रघुवंशं->5.14",
    "verse": "भक्तिः प्रतीक्ष्येषु कुलोचिता ते पूर्वान्महाभाग तयातिशेषे ।\nव्यतीतकालस्त्वहमभ्युपेतस्त्वामर्थिभावादिति मे विषादः"
  },
  {
    "ref": "रघुवंशं->5.15",
    "verse": "शरीरमात्रेण नरेन्द्र तिष्ठन्नाभासि तीर्थप्रतिपादितर्द्धिः ।\nआरण्यकोपात्तफलप्रसूतिः स्तम्बेन नीवार इवावशिष्टः"
  },
  {
    "ref": "रघुवंशं->5.16",
    "verse": "स्थाने भवानेकनराधिपः सन्नकिंचनत्वं मखजं व्यनक्ति ।\nपर्यायपीतस्य सुरैर्हिमांशोः कलाक्षयः श्लाघ्यतरो हि वृद्धेः"
  },
  {
    "ref": "रघुवंशं->5.17",
    "verse": "तदन्यतस्तावदनन्यकार्यो गुर्वर्थमाहर्तुमहं यतिष्ये ।\nस्वस्त्यस्तु ते निर्गलिताम्बुगर्भं शरद्घनं नार्दति चातकोऽपि"
  },
  {
    "ref": "रघुवंशं->5.18",
    "verse": "एतावदुक्त्वा प्रतियातुकामं शिष्यं महर्षेर्नृपतिर्निषिध्य ।\nकिं वस्तु विद्वन्गुरवे प्रदेयं त्वया कियद्वेति तमन्वयुङ्क्त"
  },
  {
    "ref": "रघुवंशं->5.19",
    "verse": "ततो यथावद्विहिताध्वराय तस्मै स्मयावेशविवर्जिताय ।\nवर्णाश्रमाणां गुरवे स वर्णी विचक्षणः प्रस्तुतमाचचक्षे"
  },
  {
    "ref": "रघुवंशं->5.20",
    "verse": "समाप्तविद्येन मया महर्षिर्विज्ञापितोऽभूद्गुरुदक्षिणायै ।\nस मे चिरायास्खलितोपचारां तां भक्तिमेवागणयत्पुरस्तात्"
  },
  {
    "ref": "रघुवंशं->5.21",
    "verse": "निर्बन्धसंजातरुषार्थकार्श्यमचिन्तयित्वा गुरुणाहमुक्तः ।\nवित्तस्य विद्यापरिसंख्यया मे कोटीश्चतस्रो दश चाहरेति"
  },
  {
    "ref": "रघुवंशं->5.22",
    "verse": "सोऽहं सपर्याविधिभाजनेन मत्वा भवन्तं प्रभुशब्दशेषम् ।\nअभ्युत्सहे संप्रति नोपरोद्धुमल्पेतरत्वाच्छ्रुतनिष्क्रयस्य"
  },
  {
    "ref": "रघुवंशं->5.23",
    "verse": "इत्थं द्विजेन द्विजराजकान्तिरावेदितो वेदविदां वरेण ।\nएनोनिवृत्तेन्द्रियवृत्तिरेनं जगाद भूयो जगदेकनाथः"
  },
  {
    "ref": "रघुवंशं->5.24",
    "verse": "गुर्वर्थमर्थी श्रुतपारदृश्वा रघोः सकाशादनवाप्य कामम् ।\nगतो वदान्यान्तरमित्ययं मे मा भूत्परीवादनवावतारः"
  },
  {
    "ref": "रघुवंशं->5.25",
    "verse": "स त्वं प्रशस्ते महिते मदीये वसंश्चतुर्थोऽग्निरिवाग्निगारे ।\nद्वित्राण्यहान्यर्हसि सोढुमर्हन् यावद्यते साधयितुं त्वदर्थम्"
  },
  {
    "ref": "रघुवंशं->5.26",
    "verse": "तथेति तस्यावितथं प्रतीतः प्रत्यग्रहीत्संगरमग्रजन्मा ।\nगामात्तसारां रघुरप्यवेक्ष्य निष्क्रष्टुमर्थं चकमे कुबेरात्"
  },
  {
    "ref": "रघुवंशं->5.27",
    "verse": "वसिष्ठमन्त्रोक्षणजात्प्रभावादुदन्वदाकाशमहीधरेषु ।\nमरुत्सखस्येव बलाहकस्य गतिर्विजघ्ने न हि तद्रथस्य"
  },
  {
    "ref": "रघुवंशं->5.28",
    "verse": "अथाधिशिश्ये प्रयतः प्रदोषे रथं रघुः कल्पितशस्त्रगर्भम् ।\nसामन्तसंभावनयैव धीरः कैलासनाथं तरसा जिगीषुः"
  },
  {
    "ref": "रघुवंशं->5.29",
    "verse": "प्रातः प्रयाणाभिमुखाय तस्मै सविस्मयाः कोषगृहे नियुक्ताः ।\nहिरण्मयीं कोषगृहस्य मध्ये वृष्टिं शशंसुः पतितां नभस्तः"
  },
  {
    "ref": "रघुवंशं->5.30",
    "verse": "स भूपतिर्भासुरहेमराशिं लब्धं कुबेरादभियास्यमानात् ।\nदिदेश कौत्साय समस्तमेव पादं सुमेरोरिव वज्रभिन्नम्"
  },
  {
    "ref": "रघुवंशं->5.31",
    "verse": "जनस्य साकेतनिवासिनस्तौ द्वावप्यभूतानभिनन्द्यसत्त्वौ ।\nगुरुप्रदेयाधिकनिःस्पृहोऽर्थी नृपोऽर्थिकामादधिकप्रदश्च"
  },
  {
    "ref": "रघुवंशं->5.32",
    "verse": "अथोष्ट्रवामीशतवाहितार्थं प्रजेश्वरं प्रीतमना महर्षिः ।\nस्पृशन्करेणानतपूर्वकायं संप्रस्थितो वाचमुवाच कौत्सः"
  },
  {
    "ref": "रघुवंशं->5.33",
    "verse": "किमत्र चित्रं यदि कामसूर्भूर्वृत्ते स्थितस्याधिपतेः प्रजानाम् ।\nअचिन्तनीयस्तु तव प्रभावो मनीषितं द्यौरपि येन दुग्धा"
  },
  {
    "ref": "रघुवंशं->5.34",
    "verse": "आशास्यमन्यत्पुनरुक्तभूतं श्रेयांसि सर्वाण्यधिजग्मुषस्ते ।\nपुत्रं लभस्वात्मगुणानुरूपं भवन्तमीड्यं भवतः पितेव"
  },
  {
    "ref": "रघुवंशं->5.35",
    "verse": "इत्थं प्रयुज्याशिषमग्रजन्मा राज्ञे प्रतीयाय गुरोः सकाशम् ।\nराजापि लेभे सुतमाशु तस्मादालोकमर्कादिव जीवलोकः"
  },
  {
    "ref": "रघुवंशं->5.36",
    "verse": "ब्राह्मे मुहूर्ते किल तस्य देवी कुमारकल्पं सुषुवे कुमारम् ।\nअतः पिता ब्रह्मण एव नाम्ना तमात्मजन्मानमजं चकार"
  },
  {
    "ref": "रघुवंशं->5.37",
    "verse": "रूपं तदोजस्वि तदेव वीर्यं तदेव नैसर्गिकमुन्नतत्वम् ।\nन कारणात्स्वाद्बिभिदे कुमारः प्रवर्तितो दीप इव प्रदीपात्"
  },
  {
    "ref": "रघुवंशं->5.38",
    "verse": "उत्पातविद्यं विधिवद्गुरुभ्यस्तं यौवनोद्भेदविशेषकान्तम् ।\nश्रीः साभिलाषापि गुरोरनुज्ञां धीरेव कन्या पितुराचकाङ्क्ष"
  },
  {
    "ref": "रघुवंशं->5.39",
    "verse": "अथेश्वरेण क्रथकैशिकानां स्वयंवरार्थं स्वसुरिन्दुमत्याः ।\nआप्तः कुमारानयनोत्सुकेन भोजेन दूतो रघवे विसृष्टः"
  },
  {
    "ref": "रघुवंशं->5.40",
    "verse": "तं श्लाघ्यसंबन्धमसौ विचिन्त्य दारक्रियायोग्यदशश्च पुत्रम् ।\nप्रस्थापयामास ससैन्यमेनमृद्धां विदर्भाधिपराजधानीम्"
  },
  {
    "ref": "रघुवंशं->5.41",
    "verse": "तस्योपकार्यारचितोपचारा वन्येतरा जानपदोपदाभिः ।\nमार्गे निवासा मनुजेन्द्रसूनोर्बभूवुरुद्यानविहारकल्पाः"
  },
  {
    "ref": "रघुवंशं->5.42",
    "verse": "स नर्मदारोधसि सीकरार्द्रैर्मरुद्भिरानर्तितनक्तमाले ।\nनिवेशयामास विलङ्घिताध्वा क्लान्तं रजोधूसरकेतु सैन्यम्"
  },
  {
    "ref": "रघुवंशं->5.43",
    "verse": "अथोपरिष्टाद्भ्रमरैर्भ्रमद्भिः प्राक्सूचितान्तःसलिलप्रवेशः ।\nनिर्धौतदानामलगण्डभित्तिर्वन्यः सरित्तो गज उन्ममज्ज"
  },
  {
    "ref": "रघुवंशं->5.44",
    "verse": "निःशेषविक्षालितधातुनापि वप्रक्रियामृक्षवतस्तटेषु ।\nनीलोर्ध्वरेखाशबलेन शंसन्दन्तद्वयेनाश्मविकुण्ठितेन"
  },
  {
    "ref": "रघुवंशं->5.45",
    "verse": "संहारविक्षेपलघुक्रियेण हस्तेन तीराभिमुखः सशब्दम् ।\nबभौ स भिन्दन्बृहतस्तरंगान्वार्यर्गलाभङ्ग इव प्रवृत्तः"
  },
  {
    "ref": "रघुवंशं->5.46",
    "verse": "शैलोपमः शैवलमञ्जरीणां जालानि कर्षन्नुरसा स पश्चात् ।\nपूर्वं तदुत्पीडितवारिराशिः सरित्प्रवाहस्तटमुत्ससर्प"
  },
  {
    "ref": "रघुवंशं->5.47",
    "verse": "तस्यैकनागस्य कपोलभित्त्योर्जलावगाहक्षणमेकशान्ता ।\nवन्येतरानेकपदर्शनेन पुनर्दिदीपे मददुर्दिनश्रीः"
  },
  {
    "ref": "रघुवंशं->5.48",
    "verse": "सप्तच्छदक्षीरकटुप्रवाहमसह्यमाघ्राय मदं तदीयम् ।\nविलङ्घिताधोरणतीव्रयत्नाः सेनागजेन्द्रा विमुखा बभूवुः"
  },
  {
    "ref": "रघुवंशं->5.49",
    "verse": "स च्छिन्नबन्धद्रुतयुग्यशून्यं भग्नक्षपर्यस्तरथं क्षणेन ।\nरामापरित्राणविहस्तयोधं सेननिवेशं तुमुलं चकार"
  },
  {
    "ref": "रघुवंशं->5.50",
    "verse": "तमापतन्तं नृपतेरवध्यो वन्यः करीति श्रुतवान्कुमारः ।\nनिर्वर्तयिष्यन्विशिखेन कुम्भे जघान नात्यायतकृष्टशार्ङ्गः"
  },
  {
    "ref": "रघुवंशं->5.51",
    "verse": "स विद्धमात्रः किल नागरूपमुत्सृज्य तद्विस्मितसैन्यदृष्टः ।\nस्फुरत्प्रभामण्डलमध्यवर्ति कान्तं वपुर्व्योमचरः प्रपेदे"
  },
  {
    "ref": "रघुवंशं->5.52",
    "verse": "अथ प्रभावोपनतैः कुमारं कल्पद्रुमोत्थैरवकीर्य पुष्पैः ।\nउवाच वाग्मी दशनप्रभाभिः संवर्धितोरःस्थलतारहारः"
  },
  {
    "ref": "रघुवंशं->5.53",
    "verse": "मतङ्गशापादवलेपमूलादवाप्तवानस्मि मतङ्गजत्वम् ।\nअवेहि गन्धर्वपतेस्तनूजं प्रियंवदं मां प्रियदर्शनस्य"
  },
  {
    "ref": "रघुवंशं->5.54",
    "verse": "स चानुनीतः प्रणतेन पश्चान्मया महर्षिर्मृदुतामगच्छत् ।\nउष्णत्वमग्न्यातपसंप्रयोगाच्छैत्यं हि यत्सा प्रकृतिर्जलस्य"
  },
  {
    "ref": "रघुवंशं->5.55",
    "verse": "इक्ष्वाकुवंशप्रभवो यदा ते भेत्स्यत्यजः कुम्भमयोमुखेन ।\nसंयोक्ष्यसे स्वेन वपुर्महिम्ना तदेत्यवोचत्स तपोनिधिर्माम्"
  },
  {
    "ref": "रघुवंशं->5.56",
    "verse": "संमोचितः सत्त्ववता त्वयाहं शापाच्चिरप्रार्थितदर्शनेन ।\nप्रतिप्रियं चेद्भवतो न कुर्यां वृथा हि मे स्यात्स्वपदोपलब्धिः"
  },
  {
    "ref": "रघुवंशं->5.57",
    "verse": "संमोहनं नाम सखे ममास्त्रं प्रयोगसंहारविभक्तमन्त्रम् ।\nगान्धर्वमादत्स्व यतः प्रयोक्तुर्न चारिहिंसा विजयश्च हस्ते"
  },
  {
    "ref": "रघुवंशं->5.58",
    "verse": "अलं ह्रिया मां प्रति यन्मुहूर्तं दयापरोऽभूः प्रहरन्नपि त्वम् ।\nतस्मादुपच्छन्दयति प्रयोज्यं मयि त्वया न प्रतिषेधरौक्ष्यम्"
  },
  {
    "ref": "रघुवंशं->5.59",
    "verse": "तथेत्युपस्पृश्य पयः पवित्रं सोमोद्भवायाः सरितो नृसोमः ।\nउदङ्मुखः सोऽस्त्रविदस्त्रमन्त्रं जग्राह तस्मान्निगृहीतशापात्"
  },
  {
    "ref": "रघुवंशं->5.60",
    "verse": "एवं तयोरध्वनि दैवयोगादासेदुषोः सख्यमचिन्त्यहेतु ।\nएको ययौ चैत्ररथप्रदेशान्सौराज्यरम्यानपरो विदर्भान्"
  },
  {
    "ref": "रघुवंशं->5.61",
    "verse": "तं तस्थिवांसं नगरोपकण्ठे तदागमारूढगुरुप्रहर्षः ।\nप्रत्युज्जगाम क्रथकैशिकेन्द्रश्चन्द्रं प्रवृद्धोर्मिरिवोर्मिमाली"
  },
  {
    "ref": "रघुवंशं->5.62",
    "verse": "प्रवेश्य चैनं पुनरग्रयायी नीचैस्तथोपाचरदर्पितश्रीः ।\nमेने यथा तत्र जनः समेतो वैदर्भमागन्तुमजं गृहेशम्"
  },
  {
    "ref": "रघुवंशं->5.63",
    "verse": "तस्याधिकारपुरुषैः प्रणतैः प्रदिष्टां\nप्राग्द्वारवेदिविनिवेशितपूर्णकुम्भाम्।\nरम्यां रघुप्रतिनिधिः स नवोपकार्यां\nबाल्यात्परामिव दशां मदनोऽध्युवास"
  },
  {
    "ref": "रघुवंशं->5.64",
    "verse": "तत्र स्वयंवरसमाहृतराजलोकं\nकन्याललाम कमनीयमजस्य लिप्सोः।\nभावावबोधकलुषा दयितेव रात्रौ\nनिद्रा चिरेण नयनाभिमुखी बभूव"
  },
  {
    "ref": "रघुवंशं->5.65",
    "verse": "तं कर्णभूषणनिपीडितपीवरांसं\nशय्योत्तरच्छदविमर्दकृशाङ्गरागम् ।\nसूतात्मजाः सवयसः प्रथितप्रबोधं\nप्राबोधयन्नुषसि वाग्भिरुदारवाचः"
  },
  {
    "ref": "रघुवंशं->5.66",
    "verse": "रात्रिर्गता मतिमतां वर मुञ्च शय्यां\nधात्रा द्विधैव ननु धूर्जगतो विभक्ता ।\nतामेकतस्तव बिभर्ति गुरुर्विनिद्र-\nस्तस्या भवानपरधुर्यपदावलम्बी"
  },
  {
    "ref": "रघुवंशं->5.67",
    "verse": "निद्रावशेन भवताप्यनवेक्षमाणा\nपर्युत्सुकत्वमबला निशि खण्डितेव ।\nलक्ष्मीर्विनोदयति येन दिगन्तलम्बी\nसोऽपि त्वदाननरुचिं विजहाति चन्द्रः"
  },
  {
    "ref": "रघुवंशं->5.68",
    "verse": "तद्वल्गुना युगपदुन्मिषितेन तावत्-\nसद्यः परस्परतुलामधिरोहतां द्वे ।\nप्रस्पन्दमानपरुषेतरतारमन्त-\nश्चक्षुस्तव प्रचलितभ्रमरं च पद्मम्"
  },
  {
    "ref": "रघुवंशं->5.69",
    "verse": "वृन्ताच्छ्लथं हरति पुष्पमनोकहानां\nसंसृज्यते सरसिजैररुणांशुभिन्नैः ।\nस्वाभाविकं परगुणेन विभातवायुः\nसौरभ्यमीप्सुरिव ते मुखमारुतस्य"
  },
  {
    "ref": "रघुवंशं->5.70",
    "verse": "ताम्रोदरेषु पतितं तरुपल्लवेषु\nनिर्धौतहारगुलिकाविशदं हिमाम्भः\nआभाति लब्धपरभागतयाधरोष्ठे\nलीलास्मितं सदशनार्चिरिव त्वदीयम्"
  },
  {
    "ref": "रघुवंशं->5.71",
    "verse": "यावत्प्रतापनिधिराक्रमते न भानु-\nरह्नाय तावदरुणेन तमो निरस्तम् ।\nआयोधनाग्रसरतां त्वयि वीर याते\nकिं वा रिपूंस्तव गुरुः स्वयमुच्छिनत्ति"
  },
  {
    "ref": "रघुवंशं->5.72",
    "verse": "शय्यां जहत्युभयपक्षविनीतनिद्राः\nस्तम्बेरमा मुखरश‍ृङ्खलकर्षिणस्ते ।\nयेषां विभाति तरुणारुणरागयोगा-\nद्भिन्नाद्रिगैरिकतटा इव दन्तकोशाः"
  },
  {
    "ref": "रघुवंशं->5.73",
    "verse": "दीर्घेष्वमी नियमिताः पटमण्डपेषु\nनिद्रां विहाय वनजाक्ष वनायुदेश्याः ।\nवक्त्रोष्मणा मलिनयन्ति पुरोगतानि\nलेह्यानि सैन्धवशिलाशकलानि वाहाः"
  },
  {
    "ref": "रघुवंशं->5.74",
    "verse": "भवति विरलभक्तिर्म्लानपुष्पोपहारः\nस्वकिरणपरिवेषोद्भेदशून्याः प्रदीपाः ।\nअयमपि च गिरं नस्त्वत्प्रबोधप्रयुक्ता-\nमनुवदति शुकस्ते मञ्जुवाक्पञ्जरस्थः"
  },
  {
    "ref": "रघुवंशं->5.75",
    "verse": "इति विरचितवाग्भिर्बन्दिपुत्रैः कुमारः\nसपदि विगतनिद्रस्तल्पमुज्झांचकार ।\nमदपटुनिनदद्भिर्बोधितो राजहंसैः\nसुरगज इव गाङ्गं सैकतं सुप्रतीकः"
  },
  {
    "ref": "रघुवंशं->5.76",
    "verse": "अथ विधिमवसाय्य शास्त्रदृष्टं\nदिवसमुखोचितमञ्चिताक्षिपक्ष्मा ।\nकुशलविरचितानुकूलवेशः\nक्षितिपसमाजमगात्स्वयंवरस्थम्"
  },
  {
    "ref": "रघुवंशं->6.1",
    "verse": "स तत्र मञ्चेषु मनोज्ञवेषान्सिंहासनस्थानुपचारवत्सु ।\nवैमानिकानां मरुतामपश्यदाकृष्टलीलान्नरलोकपालान्"
  },
  {
    "ref": "रघुवंशं->6.2",
    "verse": "रतेर्गृहीतानुनयेन कामं प्रत्यर्पितस्वाङ्गमिवेश्वरेण ।\nकाकुत्स्थमालोकयतां नृपाणां मनो बभूवेन्दुमतीनिराशम्"
  },
  {
    "ref": "रघुवंशं->6.3",
    "verse": "वैदर्भनिर्दिष्टमसौ कुमारः कॢप्तेन सोपानपथेन मञ्चम् ।\nशिलाविभङ्गैर्मृगराजशावस्तुङ्गं नगोत्सङ्गमिवारुरोह"
  },
  {
    "ref": "रघुवंशं->6.4",
    "verse": "परार्ध्यवर्णास्तरणोपपन्नमासेदिवान्रत्नवदासनं सः ।\nभूयिष्ठमासीदुपमेयकान्तिर्मयूरपृष्ठाश्रयिणा गुहेन"
  },
  {
    "ref": "रघुवंशं->6.5",
    "verse": "तासु श्रिया राजपरंपरासु प्रभाविशेषोदयदुर्निरीक्ष्यः ।\nसहस्रधात्मा व्यरुचद्विभक्तः पयोमुचां पङ्क्तिषु विद्युतेव"
  },
  {
    "ref": "रघुवंशं->6.6",
    "verse": "तेषां महार्हासनसंस्थितानामुदारनेपथ्यभृतां स मध्ये ।\nरराज धाम्ना रघुसूनुरेव कल्पद्रुमाणामिव पारिजातः"
  },
  {
    "ref": "रघुवंशं->6.7",
    "verse": "नेत्रव्रजाः पौरजनस्य तस्मिन्विहाय सर्वान्नृपतीन्निपेतुः ।\nमदोत्कटे रेचितपुष्पवृक्षा गन्धद्विपे वन्य इव द्विरेफाः"
  },
  {
    "ref": "रघुवंशं->6.8",
    "verse": "अथ स्तुते बन्दिभिरन्वयज्ञैः सोमार्कवंश्ये नरदेवलोके ।\nसंचारिते चागुरुसारयोनौ धूपे समुत्सर्पति वैजयन्तीः"
  },
  {
    "ref": "रघुवंशं->6.9",
    "verse": "पुरोपकण्टोपवनाश्रयाणां कलापिनामुद्धतनृत्तहेतौ ।\nप्रध्मातशङ्खे परितो दिगन्तांस्तूर्यस्वने मूर्च्छति मङ्गलार्थे"
  },
  {
    "ref": "रघुवंशं->6.10",
    "verse": "मनुष्यवाह्यं चतुरन्तयानमध्यास्य कन्या परिवारशोभि ।\nविवेश मञ्चान्तरराजमार्गं पतिंवरा कॢप्तविवाहवेषा"
  },
  {
    "ref": "रघुवंशं->6.11",
    "verse": "तस्मिन्विधानातिशये विधातुः कन्यामये नेत्रशतैकलक्ष्ये ।\nनिपेतुरन्तःकरणैर्नरेन्द्रा देहैः स्थिताः केवलमासनेषु"
  },
  {
    "ref": "रघुवंशं->6.12",
    "verse": "तां प्रत्यभिव्यक्तमनोरथानां? महीपतीनां प्रणयाग्रदूत्यः ।\nप्रवालशोभा इव पादपानां? श‍ृङ्गारचेष्टा विविधा बभूवुः"
  },
  {
    "ref": "रघुवंशं->6.13",
    "verse": "कश्चित्कराभ्यामुपगूढनालमालोलपत्राभिहतद्विरेफम् ।\nरजोभिरन्तः परिवेषबन्धि लीलारविन्दं भ्रमयांचकार"
  },
  {
    "ref": "रघुवंशं->6.14",
    "verse": "विस्रस्तमंसादपरो विलासी रत्नानुविद्धाङ्गदकोटिलग्नम् ।\nप्रालम्बमुत्कृष्य यथावकाशं निनाय साचीकृतचारुवक्त्रः"
  },
  {
    "ref": "रघुवंशं->6.15",
    "verse": "आकुञ्चिताग्राङ्गुलिना ततोऽन्यः किञ्चित्समावर्जितनेत्रशोभः ।\nतिर्यग्विसंसर्पिनखप्रभेण पादेन हैमं विलिलेख पीठम्"
  },
  {
    "ref": "रघुवंशं->6.16",
    "verse": "निवेश्य वामं भुजमासनार्धे तत्संनिवेशात् अधिकोन्नतांसः ।\nकश्चिद्विवृत्तत्रिकभिन्नहारः सुहृत्समाभाषणतत्परोऽभूत्"
  },
  {
    "ref": "रघुवंशं->6.17",
    "verse": "विलासिनीविभ्रमदन्तपत्रमपाण्डुरं केतकबर्हमन्यः ।\nप्रियानितम्बोचितसंनिवेशैर्विपाटयामास युवा नखाग्रैः"
  },
  {
    "ref": "रघुवंशं->6.18",
    "verse": "कुशेशयाताम्रतलेन कश्चित्करेण रेखाध्वजलाञ्छनेन ।\nरत्नाङ्गुलीयप्रभयानुविद्धानुदीरयामास सलीलमक्षान्"
  },
  {
    "ref": "रघुवंशं->6.19",
    "verse": "कश्चिद्यथाभागमवस्थितेऽपि स्वसंनिवेशाद्व्यतिलङ्घिनीव ।\nवज्रांशुगर्भाङ्गुलिरन्ध्रमेकं व्यापारयामास करं किरीटे"
  },
  {
    "ref": "रघुवंशं->6.20",
    "verse": "ततो नृपाणां श्रुतवृत्तवंशा पुंवत्प्रगल्भा प्रतिहाररक्षी ।\nप्राक्संनिकर्षं मगधेश्वरस्य नीत्वा कुमारीमवदत्सुनन्दा"
  },
  {
    "ref": "रघुवंशं->6.21",
    "verse": "असौ शरण्यः शरणोन्मुखानामगाधसत्त्वो मगधप्रतिष्ठः ।\nराजा प्रजारञ्जनलब्धवर्णः परंतपो नाम यथार्थनामा"
  },
  {
    "ref": "रघुवंशं->6.22",
    "verse": "कामं नृपाः सन्तु सहस्रशोऽन्ये राजन्वतीमाहुरनेन भूमिम् ।\nनक्षत्रताराग्रहसंकुलापि ज्योतिष्मती चन्द्रमसैव रात्रिः"
  },
  {
    "ref": "रघुवंशं->6.23",
    "verse": "क्रियाप्रबन्धादयमध्वराणामजस्रमाहूतसहस्रनेत्रः ।\nशच्याश्चिरं पाण्डुकपोललम्बान्मन्दारशून्यानलकांश्चकार"
  },
  {
    "ref": "रघुवंशं->6.24",
    "verse": "अनेन चेदिच्छसि गृह्यमाणं पाणिं वरेण्येन कुरु प्रवेशे ।\nप्रासादवातायनसंस्थितानां नेत्रोत्सवं पुष्पपुराङ्गनानाम्"
  },
  {
    "ref": "रघुवंशं->6.25",
    "verse": "एवं तयोक्ते तमवेक्ष्य किंचिद्विस्रंसिदूर्वाङ्कमधूकमाला ।\nऋजुप्रणामक्रिययैव तन्वी प्रत्यादिदेशैनमभाषमाणा"
  },
  {
    "ref": "रघुवंशं->6.26",
    "verse": "तां सैव वेत्रग्रहणे नियुक्ता राजान्तरं राजसुतां निनाय ।\nसमीरणोत्थेव तरंगरेखा पद्मान्तरं मानसराजहंसीम्"
  },
  {
    "ref": "रघुवंशं->6.27",
    "verse": "जगाद चैनामयमङ्गनाथः सुराङ्गनाप्रार्थितयौवनश्रीः ।\nविनीतनागः किल सूत्रकारैरैन्द्रं पदं भूमिगतोऽपि भुङ्क्ते"
  },
  {
    "ref": "रघुवंशं->6.28",
    "verse": "अनेन पर्यासयताश्रुबिन्दून्मुक्ताफलस्थूलतमान्स्तनेषु ।\nप्रत्यर्पिताः शत्रुविलासिनीनामुन्मुच्य सूत्रेण विनैव हाराः"
  },
  {
    "ref": "रघुवंशं->6.29",
    "verse": "निसर्गभिन्नास्पदमेकसंस्थमस्मिन्द्वयं श्रीश्च सरस्वती च ।\nकान्त्या गिरा सूनृतया च योग्या त्वमेव कल्याणि तयोस्तृतीया"
  },
  {
    "ref": "रघुवंशं->6.30",
    "verse": "अथाङ्गराजदवतार्य चक्षुर्याहीति जन्यामवदत्कुमारी ।\nनासौ न काम्यो न च वेद सम्यग्द्रष्टुं न सा भिन्नरुचिर्हि लोकः"
  },
  {
    "ref": "रघुवंशं->6.31",
    "verse": "ततः परं दुःप्रसहं द्विषद्भिर्नृपं नियुक्ता प्रतिहारभूमौ ।\nनिदर्शयामास विशेषदृश्यमिन्दुं नवोत्थानमिवेन्दुमत्यै"
  },
  {
    "ref": "रघुवंशं->6.32",
    "verse": "अवन्तिनाथोऽयमुग्रबाहुर्विशालवक्षास्तनुवृत्तमध्यः ।\nआरोप्य चक्रभ्रममुष्णतेजास्त्वष्ट्रेव यत्नोल्लिखितो विभाति"
  },
  {
    "ref": "रघुवंशं->6.33",
    "verse": "अस्य प्रयाणेषु समग्रशक्तेरग्रेसरैर्वाजिभिरुत्थितानि ।\nकुर्वन्ति सामन्तशिखामणीनां प्रभाप्ररोहास्तमयं रजांसि"
  },
  {
    "ref": "रघुवंशं->6.34",
    "verse": "असौ महाकालनिकेतनस्य वसन्नदूरे किल चन्द्रमौलेः ।\nतमिस्रपक्षेऽपि सहप्रियाभिर्ज्योत्स्नावतो निर्विशति प्रदोषान्"
  },
  {
    "ref": "रघुवंशं->6.35",
    "verse": "अनेन यूना सह पार्थिवेन रम्भोरु कच्चिन्मनसो रुचिस्ते ।\nसिप्रातरंगानिलकम्पितासु विहर्तुमुद्यानपरंपरासु"
  },
  {
    "ref": "रघुवंशं->6.36",
    "verse": "तस्मिन्नभिद्योतितबन्धुपद्मे प्रतापसंशोषितशत्रुपङ्के ।\nबबन्ध सा नोत्तमसौकुमार्या कुमुद्वती भानुमतीव भावम्"
  },
  {
    "ref": "रघुवंशं->6.37",
    "verse": "तामग्रतस्तामरसान्तराभामनूपराजस्य गुणैरनूनाम् ।\nविधाय सृष्टिं ललितां विधातुर्जगाद भूयः सुदतीं सुनन्दा"
  },
  {
    "ref": "रघुवंशं->6.38",
    "verse": "सङ्ग्रामनिर्विष्टसहस्रबाहुरष्टादशद्वीपनिखातयूपः ।\nअनन्यसाधारणराजशब्दो बभूव योगी किल कार्तवीर्यः"
  },
  {
    "ref": "रघुवंशं->6.39",
    "verse": "अकार्यचिन्ता समकालमेव प्रादुर्भवंश्चापधरः पुरस्तात् ।\nअन्तःशरीरेष्वपि यः प्रजानां प्रत्यादिदेशाविनयं विनेता"
  },
  {
    "ref": "रघुवंशं->6.40",
    "verse": "ज्याबन्धनिष्पन्दभुजेन यस्य विनिःश्वसद्वक्त्रपरंपरेण ।\nकारागृहे निर्जितवासवेन लङ्केश्वरेणोषितमा प्रसादात्"
  },
  {
    "ref": "रघुवंशं->6.41",
    "verse": "तस्यान्वये भूपतिरेष जातः प्रतीप इत्यागमवृद्धसेवी ।\nयेनः श्रियः संश्रयदोषरूढं स्वभावलोलेत्ययशं प्रमृष्टम्"
  },
  {
    "ref": "रघुवंशं->6.42",
    "verse": "आयोधने कृष्णगतिं सहायमवाप्य यः क्षत्रियकालरात्रिम् ।\nधारां शितां रामपरश्वधस्य संभावयत्युत्पलपत्रसाराम्"
  },
  {
    "ref": "रघुवंशं->6.43",
    "verse": "अस्याङ्कलक्ष्मीर्भव दीर्घबाहोर्माहिष्मतीवप्रनितम्बकाञ्चीम् ।\nप्रासादजालैर्जलवेणिरम्यां रेवां यदि प्रेक्षितुमस्ति कामः"
  },
  {
    "ref": "रघुवंशं->6.44",
    "verse": "तस्याः प्रकामं प्रियदर्शनोऽपि न स क्षितीशो रुचये बभूव ।\nशरत्प्रमृष्टाम्बुधरोपरोधः शशीव पर्याप्तकलो नलिन्याः"
  },
  {
    "ref": "रघुवंशं->6.45",
    "verse": "सा शूरसेनाधिपतिं सुषेणमुद्दिश्य लोकान्तरगीतकीर्तिम् ।\nआचारशुद्धोभयवंशदीपं शुद्धान्तरक्ष्या जगदे कुमारी"
  },
  {
    "ref": "रघुवंशं->6.46",
    "verse": "नीपान्वयः पार्थिव एष यज्वा गुणैर्यमाश्रित्य परस्परेण ।\nसिद्धाश्रमं शान्तमिवेत्य सत्त्वैर्नैसर्गिकोऽप्युत्ससृजे विरोधः"
  },
  {
    "ref": "रघुवंशं->6.47",
    "verse": "यस्यात्मगेहे नयनाभिरामा कान्तिर्हिमांशोरिव संनिविष्टा ।\nहर्म्याग्रसंरूढतृणाङ्कुरेषु तेजोऽविषह्यं रिपुमन्दिरेषु"
  },
  {
    "ref": "रघुवंशं->6.48",
    "verse": "यस्यावरोधस्तनचन्दनानां प्रक्षालनाद्वारिविहारकाले ।\nकलिन्दकन्या मथुरां गतापि गङ्गोर्मिसंसक्तजलेव भाति"
  },
  {
    "ref": "रघुवंशं->6.49",
    "verse": "त्रस्तेन तार्क्ष्यात्किल कालियेन मणिं विसृष्टं यमुनौकसा यः ।\nवक्षःस्थलव्यापिरुचं दधानः सकौस्तुभं ह्रेपयतीव कृष्णम्"
  },
  {
    "ref": "रघुवंशं->6.50",
    "verse": "संभाव्य भर्तारममुं युवानं मृदुप्रवालोत्तरपुष्पशय्ये ।\nवृन्दावने चैत्ररथादनूने निर्विश्यतां सुन्दरि यौवनश्रीः"
  },
  {
    "ref": "रघुवंशं->6.51",
    "verse": "अध्यास्य चाम्भःपृषतोक्षितानि शैलेयगन्धीनि शिलातलानि ।\nकलापिनां प्रावृषि पश्य नृत्यं कान्तासु गोवर्धनकन्दरासु"
  },
  {
    "ref": "रघुवंशं->6.52",
    "verse": "नृपं तमावर्तमनोज्ञनाभिः सा व्यत्यगादन्यवधूर्भवित्री ।\nमहीधरं मार्गवशादुपेतं स्रोतोवहा सागरगामिनीव"
  },
  {
    "ref": "रघुवंशं->6.53",
    "verse": "अथाङ्गदालिष्टभुजं भुजिष्या हेमाङ्गदं नाम कलिङ्गनाथम् ।\nआसेदुषीं सादितशत्रुपक्षं बालामबालेन्दुमुखीं बभाषे"
  },
  {
    "ref": "रघुवंशं->6.54",
    "verse": "असौ महेन्द्रादिसमानसारः पतिर्महेन्द्रस्य महोदधेश्च ।\nयस्य क्षरत्सैन्यगजच्छलेन यात्रासु यातीव पुरो महेन्द्रः"
  },
  {
    "ref": "रघुवंशं->6.55",
    "verse": "ज्याघातरेखे सुभुजो भुजाभ्यां बिभर्ति यश्चापभृतां पुरोगः ।\nरिपुश्रियां साञ्जनबाष्पसेके बन्दीकृतानामिव पद्धती द्वे"
  },
  {
    "ref": "रघुवंशं->6.56",
    "verse": "यमात्मनः सद्मनि संनिकृष्टो मन्द्रध्वनित्याजितयामतूर्यः ।\nप्रासादवातायनदृश्यवीचिः प्रबोधयत्यर्णव एव सुप्तम्"
  },
  {
    "ref": "रघुवंशं->6.57",
    "verse": "अनेन सार्धं विहराम्बुराशेस्तीरेषु तालीवनमर्मरेषु ।\nद्वीपान्तरानीतलवङ्गपुष्पैरपाकृतस्वेदलवा मरुद्भिः"
  },
  {
    "ref": "रघुवंशं->6.58",
    "verse": "प्रलोभिताप्याकृतिलोभनीया विदर्भराजावरजा तयैवम् ।\nतस्मादपावर्तत दूरकृष्टा नीत्येव लक्ष्मीः प्रतिकूलदैवात्"
  },
  {
    "ref": "रघुवंशं->6.59",
    "verse": "अथोरगाख्यस्य पुरस्य नाथं दौवारिकी देवसरूपमेत्य ।\nइतश्चकोराक्षि विलोकयेति पूर्वानुशिष्टां निजगाद भोज्याम्"
  },
  {
    "ref": "रघुवंशं->6.60",
    "verse": "पाण्ड्योऽयमंसार्पितलम्बहारः कॢप्ताङ्गरागो हरिचन्दनेन ।\nआभाति बालातपरक्तसानुः सनिर्झरोद्गार इवाद्रिराजः"
  },
  {
    "ref": "रघुवंशं->6.61",
    "verse": "विन्ध्यस्य संस्तम्भयिता महाद्रेर्निःशेषपीतोज्झितसिन्धुराजः ।\nप्रीत्याश्वमेधावभृथार्द्रमूर्तेः सौस्नातिको यस्य भवत्यगस्त्यः"
  },
  {
    "ref": "रघुवंशं->6.62",
    "verse": "अस्त्रं हरादाप्तवता दुरापं येनेन्द्रलोकावजयाय दृप्तः ।\nपुरा जनस्थानविमर्दशङ्की संधाय लङ्काधिपतिः प्रतस्थे"
  },
  {
    "ref": "रघुवंशं->6.63",
    "verse": "अनेन पाणौ विधिवद्गृहीते महाकुलीनेन महीव गुर्वी ।\nरत्नानुविद्धार्णवमेखलाया दिशः सपत्नी भव दक्षिणस्याः"
  },
  {
    "ref": "रघुवंशं->6.64",
    "verse": "ताम्बूलवल्लीपरिणद्धपूगास्वेलालतालिङ्गितचन्दनासु ।\nतमालपत्रास्तरणासु रन्तुं प्रसीद शश्वन्मलयस्थलीषु"
  },
  {
    "ref": "रघुवंशं->6.65",
    "verse": "इन्दीवरश्यामतनुर्नृपोऽसौ त्वं रोचनागौरशरीरयष्टिः ।\nअन्योन्यशोभापरिवृद्धये वां योगस्तडित्तोयदयोरिवास्तु"
  },
  {
    "ref": "रघुवंशं->6.66",
    "verse": "स्वसुर्विदर्भाधिपतेस्तदीयो लेभेऽन्तरं चेतसि नोपदेशः ।\nदिवाकरादर्शनबद्धकोशे नक्षत्रनाथांशुरिवारविन्दे"
  },
  {
    "ref": "रघुवंशं->6.67",
    "verse": "संचारिणी दीपशिखेव रात्रौ यं यं व्यतीयाय पतिंवरा सा ।\nनरेन्द्रमार्गाट्ट इव प्रपेदे विवर्णभावं स स भूमिपालः"
  },
  {
    "ref": "रघुवंशं->6.68",
    "verse": "तस्यां रघोः सूनुरुपस्थितायां वृणीत मां नेति समाकुलोऽभूत् ।\nवामेतरः संशयमस्य बाहुः केयूरबन्धोच्छ्वसितैर्नुनोद"
  },
  {
    "ref": "रघुवंशं->6.69",
    "verse": "तं प्राप्य सर्वावयवानवद्यं व्यावर्ततान्योपगमात्कुमारी ।\nन हि प्रफुल्लं सहकारमेत्य वृक्षान्तरं काङ्क्षति षट्पदाली"
  },
  {
    "ref": "रघुवंशं->6.70",
    "verse": "तस्मिन्समावेशितचित्तवृत्तिमिन्दुप्रभामिन्दुमतीमवेक्ष्य ।\nप्रचक्रमे वक्तुमनुक्रमज्ञा सविस्तरं वाक्यमिदं सुनन्दा"
  },
  {
    "ref": "रघुवंशं->6.71",
    "verse": "इक्ष्वाकुवंश्यः ककुदं नृपाणां ककुत्स्थ इत्याहितलक्षणोऽभूत् ।\nकाकुत्स्थशब्दं यत उन्नतेच्छाः श्लाघ्यं दधत्युत्तरकोसलेन्द्राः"
  },
  {
    "ref": "रघुवंशं->6.72",
    "verse": "महेन्द्रमास्थाय महोक्षरूपं यः संयति प्राप्तपिनाकिलीलः ।\nचकार बाणैरसुराङ्गनानां गण्डस्थलीः प्रोषितपत्रलेखाः"
  },
  {
    "ref": "रघुवंशं->6.73",
    "verse": "ऐरावतस्भालनविश्लथं यः संघट्टयन्नङ्गदमङ्गदेन ।\nउपेयुषः स्वामपि मूर्तिमग्र्यामर्धासनं गोत्रभिदोऽधितष्ठौ"
  },
  {
    "ref": "रघुवंशं->6.74",
    "verse": "जातः कुले तस्य किलोरुकीर्तिः कुलप्रदीपो नृपतिर्दिलीपः ।\nअतिष्ठदेकोनशतक्रतुत्वे शक्राभ्यसूयाविनिवृत्तये यः"
  },
  {
    "ref": "रघुवंशं->6.75",
    "verse": "यस्मिन्महीं शासति वाणिनीनां निद्रां विहारार्धपथे गतानाम् ।\nवातोऽपि नास्रंसयदंशुकानि को लम्बयेदाहरणाय हस्तम्"
  },
  {
    "ref": "रघुवंशं->6.76",
    "verse": "पुत्रो रघुस्तस्य पदं प्रशास्ति महाक्रतोर्विश्वजितः प्रयोक्ता ।\nचतुर्दिगावर्जितसंभृतां यो मृत्पात्रशेषामकरोद्विभूतिम्"
  },
  {
    "ref": "रघुवंशं->6.77",
    "verse": "आरूढमद्रीनुदधीन्वितीर्णं भुजंगमानां वसतिं प्रविष्टम् ।\nऊर्ध्वं गतं यस्य न चानुबन्धि यशः परिच्छेत्तुमियत्तयालम्"
  },
  {
    "ref": "रघुवंशं->6.78",
    "verse": "असौ कुमारस्तमजोऽनुजातस्त्रिविष्टपस्येव पतिं जयन्तः ।\nगुर्वीं धुरं यो जगतस्य पित्रा धुर्येण दम्यः सदृशं बिभर्ति"
  },
  {
    "ref": "रघुवंशं->6.79",
    "verse": "कुलेन कान्त्या वयसा नवेन गुणैश्च तैस्तैर्विनयप्रधानैः ।\nत्वमात्मनस्तुल्यममुं वृणीष्व रत्नं समागच्छतु काञ्चनेन"
  },
  {
    "ref": "रघुवंशं->6.80",
    "verse": "ततः सुनन्दावचनावसाने लज्जां तनूकृत्य नरेन्द्रकन्या ।\nदृष्ट्या प्रसादामलया कुमारं प्रत्यग्रहीत्संवरणस्रजेव"
  },
  {
    "ref": "रघुवंशं->6.81",
    "verse": "सा यूनि तस्मिन्नभिलाषबन्धं शशाक शालीनतया न वक्तुम् ।\nरोमाञ्चलक्ष्येण स गात्रयष्टिं भित्त्वा निराक्रामदरालकेश्याः"
  },
  {
    "ref": "रघुवंशं->6.82",
    "verse": "तथागतायां परिहासपूर्वं सख्यां सखी वेत्रभृदाबभाषे ।\nआर्ये व्रजामोऽन्यत इत्यथैनां वधूरसूयाकुटिलं ददर्श"
  },
  {
    "ref": "रघुवंशं->6.83",
    "verse": "सा चूर्णगौरं रघुनन्दनस्य धात्रीकराभ्यां करभोपमोरूः ।\nआसञ्जयामास यथाप्रदेशं कण्ठे गुणं मूर्तमिवानुरागम्"
  },
  {
    "ref": "रघुवंशं->6.84",
    "verse": "तया स्रजा मङ्गलपुष्पमय्या विशालवक्षःस्थललम्बया सः ।\nअमंस्त कण्ठार्पितबाहुपाशां विदर्भराजावरजां वरेण्यः"
  },
  {
    "ref": "रघुवंशं->6.85",
    "verse": "शशिनमुपगतेयं कौमुदी मेघमुक्तं\nजलनिधिमनुरूपं जह्नुकन्यावतीर्णा ।\nइति समगुणयोगप्रीतयस्तत्र पौराः\nश्रवणकटु नृपाणामेकवाक्यं विवव्रुः"
  },
  {
    "ref": "रघुवंशं->6.86",
    "verse": "प्रमुदितवरपक्षमेकतस्तत्क्षितिपतिमण्डलमन्यतो वितानम् ।\nउषसि सर इव प्रफुल्लपद्मं कुमुदवनप्रतिपन्ननिद्रमासीत्"
  },
  {
    "ref": "रघुवंशं->7.1",
    "verse": "अथोपयन्त्रा सदृशेण युक्तां स्कन्देन साक्षादिव देवसेनाम् ।\nस्वसारमादाय विदर्भनाथः पुरप्रवेशाभिमुखो बभूव"
  },
  {
    "ref": "रघुवंशं->7.2",
    "verse": "सेनानिवेशान्पृथिवीक्षितोऽपि जग्मुर्विभातग्रहमन्दभासः ।\nभोज्यां प्रति व्यर्थमनोरथत्वाद्रूपेषु वेशेषु च साभ्यसूया"
  },
  {
    "ref": "रघुवंशं->7.3",
    "verse": "सांनिध्ययोगात्किल तत्र शच्याः स्वयंवरक्षोभकृतामभावः ।\nकाकुत्स्थमुद्दिश्य समत्सरोऽपि शशाम तेन क्षितिपाललोकः"
  },
  {
    "ref": "रघुवंशं->7.4",
    "verse": "तावत्प्रकीर्णाभिनवोपचारमिन्द्रायुधद्योतिततोरणाङ्कम् ।\nवरः सवध्वा सह राजमार्गं प्राप ध्वजच्छायनिवारितोष्णम्"
  },
  {
    "ref": "रघुवंशं->7.5",
    "verse": "ततस्तदालोकनतत्पराणां सौधेषु चामीकरजालवत्सु ।\nबभूवुरित्थं पुरसुन्दरीणां त्यक्तान्यकार्याणि विचेष्टितानि"
  },
  {
    "ref": "रघुवंशं->7.6",
    "verse": "आलोकमार्गं सहसा व्रजन्त्या कयाचिदुद्वेष्टनवान्तमाल्यः ।\nबद्धुं न संभावित एव तावत्करेण रुद्धोऽपि च केशपाशः"
  },
  {
    "ref": "रघुवंशं->7.7",
    "verse": "प्रसाधिकालम्बितमग्रपादमाक्षिप्य काचिद्द्रवरागमेव ।\nउत्सृष्टलीलागतिरागवाक्षादलक्तकाङ्कां पदवीं ततान"
  },
  {
    "ref": "रघुवंशं->7.8",
    "verse": "विलोचनं दक्षिणमञ्जनेन संभाव्य तद्वञ्चितवामनेत्रा।\nतथैव वातायनसंनिकर्षं ययौ शलाकामपरा वहन्ती"
  },
  {
    "ref": "रघुवंशं->7.9",
    "verse": "जालान्तरप्रेषितदृष्टिरन्या प्रस्थानभिन्नां न बबन्ध नीवीम् ।\nनाभिप्रविष्टाभरणप्रभेन हस्तेन तस्थाववलम्ब्य वासः"
  },
  {
    "ref": "रघुवंशं->7.10",
    "verse": "अर्धाञ्चिता सत्वरमुत्थितायाः पदे पदे दुर्निमिते गलन्ती ।\nकस्याश्चिदासीद्रशना तदानीमङ्गुष्ठमूलार्पितसूत्रशेषा"
  },
  {
    "ref": "रघुवंशं->7.11",
    "verse": "तासां मुखैरासवगन्धगर्भैर्व्याप्तान्तराः सान्द्रकुतूहलानाम् ।\nविलोलनेत्रभ्रमरैर्गवाक्षाः सहस्रपत्राभरणा इवासन्"
  },
  {
    "ref": "रघुवंशं->7.12",
    "verse": "ता राघवं दृष्टिभिरापिबन्त्यो नार्यो न जग्मुर्विषयान्तराणि ।\nतथा हि शेषेन्द्रियवृत्तिरासां सर्वात्मना चक्षुरिव प्रविष्टा"
  },
  {
    "ref": "रघुवंशं->7.13",
    "verse": "स्थाने वृता भूपतिभिः परोक्षैः स्वयंवरं साधुममंस्त भोज्या ।\nपद्मेव नारायणमन्यथासौ लभेत कान्तं कथमात्मतुल्यम्"
  },
  {
    "ref": "रघुवंशं->7.14",
    "verse": "परस्परेण स्पृहणीयशोभं न चेदिदं द्वन्द्वमयोजयिष्यत् ।\nअस्मिन्द्वये रूपविधानयत्नः पत्युः प्रजानां वितथोऽभविष्यत्"
  },
  {
    "ref": "रघुवंशं->7.15",
    "verse": "रतिस्मरौ नूनमिमावभूतां राज्ञां सहस्रेषु तथा हि बाला ।\nगतेयमात्मप्रतिरूपमेव मनो हि जन्मान्तरसंगतिज्ञम्"
  },
  {
    "ref": "रघुवंशं->7.16",
    "verse": "इत्युद्गताः पौरवधूमुखेभ्यः श‍ृण्वन्कथाः श्रोत्रसुखाः कुमारः ।\nउद्भासितं मङ्गलसंविधाभिः संबन्धिनः सद्म समाससाद"
  },
  {
    "ref": "रघुवंशं->7.17",
    "verse": "ततोऽवतीर्याशु करेणुकायाः स कामरूपेश्वरदत्तहस्तः ।\nवैदर्भनिर्दिष्टमथो विवेश नारीमनांसीव चतुष्कमन्तः"
  },
  {
    "ref": "रघुवंशं->7.18",
    "verse": "महार्हसिंहासनसंस्थितोऽसौ सरत्नमर्घ्यं मधुपर्कमिश्रम् ।\nभोजोपनीतं च दुकूलयुग्मं जग्राह सार्धं वनिताकटाक्षैः"
  },
  {
    "ref": "रघुवंशं->7.19",
    "verse": "दुकूलवासाः स वधूसमीपं निन्ये विनीतैरवरोधरक्षैः ।\nवेलासकाशं स्फुटफेनराशिर्नवैरुदन्वानिव चन्द्रपादैः"
  },
  {
    "ref": "रघुवंशं->7.20",
    "verse": "तत्रार्चितो भोजपतेः पुरोधा हुत्वाग्निमाज्यादिभिरग्निकल्पः ।\nतमेव चाधाय विवाहसाक्ष्ये वधूवरौ संगमयांचकार"
  },
  {
    "ref": "रघुवंशं->7.21",
    "verse": "हस्तेन हस्तं परिगृह्य वध्वाः स राजसूनुः सुतरां चकासे ।\nअनन्तराशोकलताप्रवालं प्राप्येव चूतः प्रतिपल्लवेन"
  },
  {
    "ref": "रघुवंशं->7.22",
    "verse": "आसीद्वरः कण्टकितप्रकोष्ठः स्विन्नाङ्गुलिः संववृते कुमारी ।\nतस्मिन्द्वये तत्क्षणमात्मवृत्तिः समं विभक्तेव मनोभवेन"
  },
  {
    "ref": "रघुवंशं->7.23",
    "verse": "तयोरपाङ्गप्रतिसारितानि क्रियासमापत्तिनिवर्तितानि ।\nह्रीयन्त्रणामानशिरे मनोज्ञामन्योन्यलोलानि विलोचनानि"
  },
  {
    "ref": "रघुवंशं->7.24",
    "verse": "प्रदक्षिणप्रक्रमणात्कृशानोरुदर्चिषस्तन्मिथुनं चकासे ।\nमेरोरुपान्तेष्विव वर्तमानमन्योन्यसंसक्तमहस्त्रियामम्"
  },
  {
    "ref": "रघुवंशं->7.25",
    "verse": "नितम्बगुर्वी गुरुणा प्रयुक्ता वधूर्विधातृप्रतिमेन तेन ।\nचकार सा मत्तचकोरनेत्रा लज्जावती लाजविसर्गमग्नौ"
  },
  {
    "ref": "रघुवंशं->7.26",
    "verse": "हविःशमीपल्लवलाजगन्धी पुण्यः कृशानोरुदियाय धूमः ।\nकपोलसंसर्पिशिखः स तस्या मुहूर्तकर्णोत्पलतां प्रपेदे"
  },
  {
    "ref": "रघुवंशं->7.27",
    "verse": "तदञ्जनक्लेदसमाकुलाक्षं प्रम्लानबीजाङ्कुरकर्णपूरम् ।\nवधूमुखं पाटलगन्धलेखमाचारधूमग्रहणाद्बभूव"
  },
  {
    "ref": "रघुवंशं->7.28",
    "verse": "तौ स्नातकैर्बन्धुमता च राज्ञा पुरंध्रिभिश्च क्रमशः प्रयुक्तम् ।\nकन्याकुमारौ कनकासनस्थावार्द्राक्षतारोपणमन्वभूताम्"
  },
  {
    "ref": "रघुवंशं->7.29",
    "verse": "इति स्वसुर्भोजकुलप्रदीपः संपाद्य पाणिग्रहणं स राजा ।\nमहीपतीनां पृथगर्हणार्थं समादिदेशाधिकृतानधिश्रीः"
  },
  {
    "ref": "रघुवंशं->7.30",
    "verse": "लिङ्गैर्मुदः संवृतविक्रियास्ते ह्रदाः प्रसन्ना इव गूढनक्राः ।\nवैदर्भमामन्त्र्य ययुस्तदीयां प्रत्यर्प्य पूजामुपदाछलेन"
  },
  {
    "ref": "रघुवंशं->7.31",
    "verse": "स राजलोकः कृतपूर्वसंविदारम्भसिद्धौ समयोपलभ्यम् ।\nआदास्यमानः प्रमदामिषं तदावृत्य पन्थानमजस्य तस्थौ"
  },
  {
    "ref": "रघुवंशं->7.32",
    "verse": "भर्तापि तावत्क्रथकैशिकानामनुष्ठितानन्तरजाविवाहः ।\nसत्त्वानुरूपाहरणीकृतश्रीः प्रास्थापयद्राघवमन्वगाच्च"
  },
  {
    "ref": "रघुवंशं->7.33",
    "verse": "तिस्रस्त्रिलोकप्रथितेन सार्धमजेन मार्गे वसतीरुषित्वा ।\nतस्मादपावर्तत कुण्डिनेशः पर्वात्यये सोम इवोष्णरश्मेः"
  },
  {
    "ref": "रघुवंशं->7.34",
    "verse": "प्रमन्यवः प्रागपि कोसलेन्द्रे प्रत्येकमात्तस्वतया बभूवुः ।\nअतो नृपश्चक्षमिरे समेताः स्त्रीरत्नलाभं न तदाजत्मस्य"
  },
  {
    "ref": "रघुवंशं->7.35",
    "verse": "तमुद्वहन्तं पथि भोजकन्यां रुरोध राजन्यगण स दृप्तः ।\nबलिप्रदिष्टां श्रियमाददानं त्रैविक्रमं पादमिवेन्द्रशत्रुः"
  },
  {
    "ref": "रघुवंशं->7.36",
    "verse": "तस्याः स रक्षार्थमनल्पयोधमादिश्य पित्र्यं सचिवं कुमारः ।\nप्रत्यग्रहीत्पार्थिववाहिनीं तां भागीरथीं शोण इवोत्तरङ्गः"
  },
  {
    "ref": "रघुवंशं->7.37",
    "verse": "पत्तिः पदातिं रथिनं रथेशस्तुरंगसादी तुरगाधिरूढम् ।\nयन्ता गजस्याभ्यपतद्गजस्थं तुल्यप्रतिद्वन्द्वि बभूव युद्धम्"
  },
  {
    "ref": "रघुवंशं->7.38",
    "verse": "नदत्सु तूर्येष्वविभाव्यवाचो नोदीरयन्ति स्म कुलोपदेशान् ।\nबाणाक्षरैरेव परस्परस्य नामोर्जितं चापभृतः शशंसुः"
  },
  {
    "ref": "रघुवंशं->7.39",
    "verse": "उत्थापितः संयति रेणुरश्वैः सान्द्रीकृतः स्यन्दनवंशचक्रैः ।\nविस्तारितः कुञ्जरकर्णतालैर्नेत्रक्रमेणोपरुरोध सूर्यम्"
  },
  {
    "ref": "रघुवंशं->7.40",
    "verse": "मत्स्यध्वजा वायुवशाद्विदीर्णैर्मुखैः प्रवृद्धध्वजिनीरजांसि ।\nबभुः पिबन्तः परमार्थमत्स्याः पर्याविलानीव नवोदकानि"
  },
  {
    "ref": "रघुवंशं->7.41",
    "verse": "रथो रथाङ्गध्वनिना विजज्ञे विलोलघण्टाक्वणितेन नागः ।\nस्वभर्तुनामग्रहणाद्बभूव सान्द्रे रजस्यात्मपरावबोधः"
  },
  {
    "ref": "रघुवंशं->7.42",
    "verse": "आवृण्वतो लोचनमार्गमाजौ रजोन्धकारस्य विजृम्भितस्य ।\nशस्त्रक्षताश्वद्वीपवीरजन्मा बालारुणोऽभूद्रुधिरप्रवाहः"
  },
  {
    "ref": "रघुवंशं->7.43",
    "verse": "स च्छिन्नमूलः क्षतजेन रेणुस्तस्योपरिष्टात्पवनापधूतः ।\nअङ्गारशेषस्य हुताशनस्य पूर्वोत्थितो धूम इवाबभासे"
  },
  {
    "ref": "रघुवंशं->7.44",
    "verse": "प्रहारमूर्च्छापगमे रथस्था यन्तॄनुपालभ्य निवर्तिताश्वान् ।\nयैः सादिता लक्षितपूर्वकेतूंस्तानेव सामर्षतया निजघ्नुः"
  },
  {
    "ref": "रघुवंशं->7.45",
    "verse": "अप्यर्धमार्गे परबाणलूना धनुर्भृतां हस्तवतां पृषत्काः ।\nसंप्रापुरेवात्मजवानुवृत्त्या पूर्वार्धभागैः फलिभिः शरव्यम्"
  },
  {
    "ref": "रघुवंशं->7.46",
    "verse": "आधोरणानां गजसंनिपाते शिरांसि चक्रैर्निशितैः क्षुराग्रैः ।\nहतान्यपि श्येननखाग्रकोटिव्यासक्तकेशानि चिरेण पेतुः"
  },
  {
    "ref": "रघुवंशं->7.47",
    "verse": "पूर्वं प्रहर्ता न जघान भूयः प्रतिप्रहाराक्षममश्वसादी ।\nतुरंगमस्कन्धनिषण्णदेहं प्रत्याश्वसन्तं रिपुमाचकाङ्क्ष"
  },
  {
    "ref": "रघुवंशं->7.48",
    "verse": "तनुत्यजां वर्मभृतां विकोशैबृहत्सु दन्तेष्वसिभिः पतद्भिः ।\nउद्यन्तमग्निं शमयांबभूवुर्गजा विविग्नाः करशीकरेण"
  },
  {
    "ref": "रघुवंशं->7.49",
    "verse": "शिलीमुखोत्कृत्तशिरःफलाढ्या च्युतैः शिरस्त्रैश्चषकोत्तरेव ।\nरणक्षितिः शोणितमद्यकुल्या रराज मृत्योरिव पानभूमिः"
  },
  {
    "ref": "रघुवंशं->7.50",
    "verse": "उपान्तयोर्निष्कुषितं विहंगैराक्षिप्य तेभ्यः पिशितप्रियापि ।\nकेयूरकोटिक्षततालुदेशा शिवा भुजच्छेदमपाचकार"
  },
  {
    "ref": "रघुवंशं->7.51",
    "verse": "कश्चिद्विषत्खड्गहृतोत्तमाङ्गः सद्यो विमानप्रभुतामुपेत्य ।\nवामाङ्गसंसक्तसुराङ्गनः स्वं नृत्यत्कबन्धं समरे ददर्श"
  },
  {
    "ref": "रघुवंशं->7.52",
    "verse": "अन्योन्यसूतोन्मथनादभूतां तावेव सूतौ रथिनौ च कौचित् ।\nव्यश्वौ गदाव्यायतसंप्रहारौ भग्नायुधौ बाहुविमर्दनिष्ठौ"
  },
  {
    "ref": "रघुवंशं->7.53",
    "verse": "परस्परेण क्षतयोः प्रहर्त्रोरुत्क्रान्तवाय्वोः समकालमेव ।\nअमर्त्यभावेऽपि कयोश्चिदासीदेकाप्सरःप्रार्थितयोर्विवादः"
  },
  {
    "ref": "रघुवंशं->7.54",
    "verse": "व्यूहावुभौ तावितरेतरस्माद्भङ्गं जयं चापतुरव्यवस्थम् ।\nपश्चात्पुरोमारुतयोः प्रवृद्धौ पर्यायवृत्येव महार्णवोर्मी"
  },
  {
    "ref": "रघुवंशं->7.55",
    "verse": "परेण भग्नेऽपि बले महौजा ययावजः प्रत्यरिसैन्यमेव ।\nधूमो निवर्त्येत समीरणेन यतस्तु कक्षस्तत एव वह्निः"
  },
  {
    "ref": "रघुवंशं->7.56",
    "verse": "रथी निषङ्गी कवची धनुष्मान्दृप्तः स राजन्यकमेकवीरः ।\nनिवारयामास महावराहः कल्पक्षयोद्वृत्तमिवार्णवाम्भः"
  },
  {
    "ref": "रघुवंशं->7.57",
    "verse": "स दक्षिणं तूणमुखेन वामं व्यापारयन्हस्तमलक्ष्यताजौ ।\nआकर्णकृष्टा सकृदस्य योद्धुर्मौर्वीव बाणान्सुषुवे रिपुघ्नान्"
  },
  {
    "ref": "रघुवंशं->7.58",
    "verse": "स रोषदष्टाधिकलोहितोष्ठैर्व्यक्तोर्ध्वरेखा भृकुटीर्वहद्भिः ।\nतस्तार गां भल्लनिकृत्तकण्ठैर्हूंकारगर्भैर्द्विषतां शिरोभिः"
  },
  {
    "ref": "रघुवंशं->7.59",
    "verse": "सर्वैर्बलाङ्गैर्द्विरदप्रधानैः सर्वायुधैः कङ्कटभेदिभिश्च ।\nसर्वप्रयत्नेन च भूमिपालास्तस्मिन्प्रजह्रुर्युधि सर्व एव"
  },
  {
    "ref": "रघुवंशं->7.60",
    "verse": "सोऽस्त्रव्रजैश्छन्नरथः परेषां ध्वजाग्रमात्रेण बभूव लक्ष्यः ।\nनीहारमग्नो दिनपूर्वभागः किंचित्प्रकाशेन विवस्वतेव"
  },
  {
    "ref": "रघुवंशं->7.61",
    "verse": "प्रियंवदात्प्राप्तमसौ कुमारः प्रायुङ्क्त राजस्वधिराजसूनुः ।\nगान्धर्वमस्त्रं कुसुमास्त्रकान्तः प्रस्वापनं स्वप्ननिवृत्तलौल्यः"
  },
  {
    "ref": "रघुवंशं->7.62",
    "verse": "ततो धनुष्कर्षणमूढहस्तमेकांसपर्यस्तशिरस्त्रजालम् ।\nतस्थौ ध्वजस्तम्भनिषण्णदेहं निद्राविधेयं नरदेवसैन्यम्"
  },
  {
    "ref": "रघुवंशं->7.63",
    "verse": "ततः प्रियोपात्तरसेऽधरोष्ठे निवेश्य दध्मौ जलजं कुमारः ।\nतेन स्वहस्तार्जितमेकवीरः पिबन्यशो मूर्तमिवाबभासे"
  },
  {
    "ref": "रघुवंशं->7.64",
    "verse": "शङ्खस्वनाभिज्ञतया निवृत्तास्तं सन्नशत्रुं ददृशुः स्वयोधाः ।\nनिमीलितानामिव पङ्कजानां मध्ये स्फुरन्तं प्रतिमाशशाङ्कम्"
  },
  {
    "ref": "रघुवंशं->7.65",
    "verse": "सशोणितैस्तेन शिलीमुखाग्रैर्निक्षेपिताः केतुषु पार्थिवानाम् ।\nयशो हृतं संप्रति राघवेण न जीवितं वः कृपयेति वर्णाः"
  },
  {
    "ref": "रघुवंशं->7.66",
    "verse": "स चापकोटीनिहितैकबाहुः शिरस्त्रनिष्कर्षणभिन्नमौलिः ।\nललाटबद्धश्रमवारिबिन्दुर्भीतां प्रियामेत्य वचो बभाषे"
  },
  {
    "ref": "रघुवंशं->7.67",
    "verse": "इतः परानर्भकहार्यशस्त्रान्वैदर्भि पश्यानुमता मयासि ।\nएवंविधेनाहवचेष्टितेन त्वं प्रार्थ्यसे हस्तगता ममैभिः"
  },
  {
    "ref": "रघुवंशं->7.68",
    "verse": "तस्याः प्रतिद्वन्द्विभवाद्विषादात्सद्यो विमुक्तं मुखमाबभासे ।\nनिःश्वासबाष्पापगमात्प्रपन्नः प्रसादमात्मीयमिवात्मदर्शः"
  },
  {
    "ref": "रघुवंशं->7.69",
    "verse": "हृष्टापि सा ह्रीविजिता न साक्षाद्वाग्भिः सखीनां प्रियमभ्यनन्दत् ।\nस्थली नवाम्भःपृषताभिवृष्टा मयूरकेकाभिरिवाभ्रवृन्दम्"
  },
  {
    "ref": "रघुवंशं->7.70",
    "verse": "इति शिरसि स वामं पादमाधाय राज्ञा-\nमुदवहदनवद्यां तामवद्यादपेतः ।\nरथतुरगरजोभिस्तस्य रूक्षालकाग्रा\nसमरविजयलक्ष्मीः सैव मूर्ता बभूव"
  },
  {
    "ref": "रघुवंशं->7.71",
    "verse": "प्रथमपरिगतार्थस्तं रघुः संनिवृत्तं\nविजयिनमभिनन्द्य श्लाघ्यजायासमेतम् ।\nतदुपहितकुटुम्बः शान्तिमार्गोत्सुकोऽभू-\nन्न हि सति कुलधुर्ये सूर्यवंश्या गृहाय"
  },
  {
    "ref": "रघुवंशं->8.1",
    "verse": "अथ तस्य विवाहकौतुकं ललितं बिभ्रत एव पार्थिवः ।\nवसुधामपि हस्तगामिनीमकरोदिन्दुमतीमिवापराम्"
  },
  {
    "ref": "रघुवंशं->8.2",
    "verse": "दुरितैरपि कर्तुमात्मसात्प्रयतन्ते नृपसूनवो हि यत् ।\nतदुपस्थितमग्रहीदजः पितुराज्ञेति न भोगतृष्णया"
  },
  {
    "ref": "रघुवंशं->8.3",
    "verse": "अनुभूय वसिष्ठसंभृतैः सलिलैस्तेन सहाभिषेचनम् ।\nविशदोच्छ्वसितेन मेदिनी  कथयामास कृतार्थतामिव"
  },
  {
    "ref": "रघुवंशं->8.4",
    "verse": "स बभूव दुरासदः परैर्गुरुणाऽथर्वविदा कृतक्रियः ।\nपवनाग्निसमागमो ह्ययं सहितं ब्रह्म यदस्त्रतेजसा"
  },
  {
    "ref": "रघुवंशं->8.5",
    "verse": "रघुमेव निवृत्तयौवनं तममन्यन्त नवेश्वरं प्रजाः ।\nस हि तस्य न केवलां श्रियं प्रतिपेदे सकलान्गुणानपि"
  },
  {
    "ref": "रघुवंशं->8.6",
    "verse": "अधिकं शुशुभे शुभंयुना द्वितयेन द्वयमेव संगतम् ।\nपदमृद्धमजेन पैतृकं विनयेनास्य नवं च यौवनम्"
  },
  {
    "ref": "रघुवंशं->8.7",
    "verse": "सदयं बुभुजे महाभुजः सहसोद्वेगमियं व्रजेदिति ।\nअचिरोपनतां स मेदिनीं नवपाणिग्रहणां वधूमिव"
  },
  {
    "ref": "रघुवंशं->8.8",
    "verse": "अहमेव मतो महीपतेरिति सर्वः प्रकृतिष्वचिन्तयत् ।\nउदधेरिव निम्नगाशतेष्वभवन्नास्य विमानना क्वचित्"
  },
  {
    "ref": "रघुवंशं->8.9",
    "verse": "न खरो न च भूयसा मृदुः पवमानः पृथिवीरुहानिव ।\nस पुरस्कृतमध्यमक्रमो नमयामास नृपाननुद्धरन्"
  },
  {
    "ref": "रघुवंशं->8.10",
    "verse": "अथ वीक्ष्य रघुः प्रतिष्ठितं प्रकृतिष्वात्मजमात्मवत्तया ।\nविषयेषु विनाशधर्मसु त्रिदिवस्थेष्वपि निःस्पृहोऽभवत्"
  },
  {
    "ref": "रघुवंशं->8.11",
    "verse": "गुणवत्सुतरोपितश्रियः परिणामे हि दिलीपवंशजाः ।\nपदवीं तरुवल्कवाससां प्रयताः संयमिनां प्रपेदिरे"
  },
  {
    "ref": "रघुवंशं->8.12",
    "verse": "तमरण्यसमाश्रयोन्मुखं शिरसा वेष्टनशोभिना सुतः ।\nपितरं प्रणिपत्य पादयोरपरित्यागमयाचतात्मनः"
  },
  {
    "ref": "रघुवंशं->8.13",
    "verse": "रघुरश्रुमुखस्य तस्य तत्कृतवानीप्सितमात्मजप्रियः ।\nन तु सर्प इव त्वचं पुनः प्रतिपेदे व्यपवर्जितां श्रियम्"
  },
  {
    "ref": "रघुवंशं->8.14",
    "verse": "स किलाश्रममन्त्यमाश्रितो निवसन्नावसथे पुराद्बहिः ।\nसमुपास्यत पुत्रभोग्यया स्नुषयेवाविकृतेन्द्रियः श्रिया"
  },
  {
    "ref": "रघुवंशं->8.15",
    "verse": "प्रशमस्थितपूर्वपार्थिवं कुलमभ्यद्यतनूतनेश्वरम् ।\nनभसा निभृतेन्दुना तुलामुदितार्केण समारुरोह तत्"
  },
  {
    "ref": "रघुवंशं->8.16",
    "verse": "यतिपार्थिवलिङ्गधारिणौ ददृशाते रघुराघवौ जनैः ।\nअपवर्गमहोदयार्थयोर्भुवमंशाविव धर्मयोर्गतौ"
  },
  {
    "ref": "रघुवंशं->8.17",
    "verse": "अजिताधिगमाय मन्त्रिभिर्युयुजे नीतिविशारदैरजः ।\nअनुपायिपदोपप्राप्तये रघुराप्तैः समियाय योगिभिः"
  },
  {
    "ref": "रघुवंशं->8.18",
    "verse": "नृपतिः प्रकृतीरवेक्षितुं व्यवहारासनमाददे युवा ।\nपरिचेतुमुपांशु धारणां कुशपूतं प्रवयास्तु विष्टरम्"
  },
  {
    "ref": "रघुवंशं->8.19",
    "verse": "अनयत्प्रभुशक्तिसंपदा वशमेको नृपतीननन्तरान् ।\nअपरः प्रणिधानयोग्यया मरुतः पञ्च शरीरगोचरान्"
  },
  {
    "ref": "रघुवंशं->8.20",
    "verse": "अकरोदचिरेश्वरः क्षितौ द्विषदारम्भफलानि भस्मसात् ।\nइतरो दहने स्वकर्मणां ववृते ज्ञानमयेन वह्निना"
  },
  {
    "ref": "रघुवंशं->8.21",
    "verse": "पणबन्धमुखान्गुणानजः षडुपायुङ्क्त समीक्ष्य तत्फलम् ।\nरघुरप्यजयत्गुणत्रयं प्रकृतिस्थं समलोष्टकाञ्चनः"
  },
  {
    "ref": "रघुवंशं->8.22",
    "verse": "न नवः प्रभुरा फलोदयात्स्थिरकर्मा विरराम कर्मणः ।\nन च योगविधेर्नवेतरः स्थिरधीरा परमात्मदर्शनात्"
  },
  {
    "ref": "रघुवंशं->8.23",
    "verse": "इति शत्रुषु चेन्द्रियेषु च प्रतिषिद्धप्रसरेषु जाग्रतौ ।\nप्रसितावुदयापवर्गयोरुभयीं सिद्धिमुभाववापतुः"
  },
  {
    "ref": "रघुवंशं->8.24",
    "verse": "अथ काश्चिदजव्यपेक्षया गमयित्वा समदर्शनः समाः ।\nतमसः परमापदव्ययं पुरुषं योगसमाधिना रघुः"
  },
  {
    "ref": "रघुवंशं->8.25",
    "verse": "श्रुतदेहविसर्जनः पितुश्चिरमश्रूणि विमुच्य राघवः ।\nविदधे विधिमस्य नैष्ठिकं यतिभिः सार्धमनग्निरग्निचित्"
  },
  {
    "ref": "रघुवंशं->8.26",
    "verse": "अकरोत्स तदौर्ध्वदैहिकं पितृभक्त्या पितृकार्यकल्पवित् ।\nन हि तेन पथा तनुत्यजस्तनयावर्जितपिण्डकाङ्क्षिणः"
  },
  {
    "ref": "रघुवंशं->8.27",
    "verse": "स परार्ध्यगतेरशोच्यतां पितुरुद्दिश्य सदर्थवेदिभिः ।\nशमिताधिरधिज्यकार्मुकः कृतवानप्रतिशासनं जगत्"
  },
  {
    "ref": "रघुवंशं->8.28",
    "verse": "क्षितिरिन्दुमती च भामिनी पतिमासाद्य तमग्र्यपौरुषम् ।\nप्रथमा बहुरत्नसूरभूदपरा वीरमजीजनत्सुतम्"
  },
  {
    "ref": "रघुवंशं->8.29",
    "verse": "दशरश्मिशतोपमद्युतिं यशसा दिक्षु दशस्वपि श्रुतम् ।\nदशपूर्वरथं यमाख्यया दशकण्ठारिगुरुं विदुर्बुधाः"
  },
  {
    "ref": "रघुवंशं->8.30",
    "verse": "ऋषिदेवगणस्वधाभुजां श्रुतयागप्रसवैः स पार्थिवः ।\nअनृणत्वमुपेयिवान्बभौ परिधेर्मुक्त इवोष्णदीधितिः"
  },
  {
    "ref": "रघुवंशं->8.31",
    "verse": "बलमार्तभयोपशान्तये विदुषां सत्कृतये बहु श्रुतम् ।\nवसु तस्य विभोर्न केवलं गुणवत्तापि परप्रयोजना"
  },
  {
    "ref": "रघुवंशं->8.32",
    "verse": "स कदाचिदवेक्षितप्रजः सह देव्या विजहार सुप्रजाः ।\nनगरोपवने शचीसखो मरुतां पालयितेव नन्दने"
  },
  {
    "ref": "रघुवंशं->8.33",
    "verse": "अथ रोधसि दक्षिणादधेः श्रितगोकर्णनिकेतमीश्वरम् ।\nउपवीणयितुं ययौ रवेरुदयावृत्तिपथेन नारदः"
  },
  {
    "ref": "रघुवंशं->8.34",
    "verse": "कुसुमैर्ग्रथितामपार्थिवैः स्रजमातोद्यशिरोनिवेशिताम् ।\nअहरत्किल तस्य वेगवानधिवासस्पृहयेव मारुतः"
  },
  {
    "ref": "रघुवंशं->8.35",
    "verse": "भ्रमरैः कुसुमानुसारिभिः परिकीर्णा परिवादिनी मुनेः ।\nददृशे पवनापलेपजं सृजती बाष्पमिवाञ्जनाविलम्"
  },
  {
    "ref": "रघुवंशं->8.36",
    "verse": "अभिभूय विभूतिमार्तवीं मधुगन्धातिशयेन वीरुधाम् ।\nनृपतेरमरस्रगाप सा दयितोरुस्तनकोटिसुस्थितीम्"
  },
  {
    "ref": "रघुवंशं->8.37",
    "verse": "क्षणमात्रसखीं सुजातयोः स्तनयोस्तामवलोक्य विह्वला ।\nनिमिमील नरोत्तमप्रिया हृतचन्द्रा तमसेव कौमुदी"
  },
  {
    "ref": "रघुवंशं->8.38",
    "verse": "वपुषा करणोज्झितेन सा निपतन्ती पतिमप्यपातयत् ।\nननु तैलनिषेकबिन्दुना सह दीपार्चिरुपैति मेदिनीम्"
  },
  {
    "ref": "रघुवंशं->8.39",
    "verse": "उभयोरपि पार्श्ववर्तिनां तुमुलेनार्तरवेण वेजिताः ।\nविहगाः कमलाकरालयाः समदुःखा इव तत्र चुक्रुशुः"
  },
  {
    "ref": "रघुवंशं->8.40",
    "verse": "नृपतेर्व्यजनादिभिस्तमो नुनुदे सा तु तथैव संस्थिता ।\nप्रतिकारविधानमायुषः सति शेषे हि फलाय कल्पते"
  },
  {
    "ref": "रघुवंशं->8.41",
    "verse": "प्रतियोजयितव्यवल्लकीसमवस्थामथ सत्त्वविप्लवात् ।\nस निनाय नितान्तवत्सलः परिगृह्योचितमङ्कमङ्गनाम्"
  },
  {
    "ref": "रघुवंशं->8.42",
    "verse": "पतिरङ्कनिषण्णया तया करणापायविभिन्नवर्णया ।\nसमलक्ष्यत बिभ्रदाविलां मृगलेखामुषसीव चन्द्रमाः"
  },
  {
    "ref": "रघुवंशं->8.43",
    "verse": "विललाप स बाष्पगद्गदं सहजामप्यपहाय धीरताम् ।\nअभितप्तमयोऽपि मार्दवं भजते कैव कथा शरीरिषु"
  },
  {
    "ref": "रघुवंशं->8.44",
    "verse": "कुसुमान्यपि गात्रसंगमात्प्रभवन्त्यायुरपोहितुं यदि ।\nन भविष्यति हन्त साधनं किमिवान्यत्प्रहरिष्यतो विधेः"
  },
  {
    "ref": "रघुवंशं->8.45",
    "verse": "अथवा मृदु वस्तु हिंसितुं मृदुनैवारभते प्रजान्तकः ।\nहिमसेकविपत्तिरत्र मे नलिनी पूर्वनिदर्शनं मता"
  },
  {
    "ref": "रघुवंशं->8.46",
    "verse": "स्रगियं यदि जीवितापहा हृदये किं निहिता न हन्ति माम् ।\nविषमप्यमृतं क्वचिद्भवेदमृतं वा विषमीश्वरेच्छया"
  },
  {
    "ref": "रघुवंशं->8.47",
    "verse": "अथवा मम भाग्यविप्लवादशनिः कल्पित एव वेधसा ।\nयदनेन तरुर्न पातितः क्षपिता तद्विटपाश्रिता लता"
  },
  {
    "ref": "रघुवंशं->8.48",
    "verse": "कृतवत्यसि नावधीरणामपराद्धेऽपि यदा चिरं मयि ।\nकथमेकपदे निरागसं जनमाभाष्यमिमं न मन्यसे"
  },
  {
    "ref": "रघुवंशं->8.49",
    "verse": "ध्रुवमस्मि शठः शुचिस्मिते विदितः कैतववत्सलस्तव ।\nपरलोकमसंनिवृत्तये यदनापृच्छ्य गतासि मामितः"
  },
  {
    "ref": "रघुवंशं->8.50",
    "verse": "दयितां यदि तावदन्वगाद्विनिवृत्तं किमिदं तया विना ।\nसहतां हतजीवितं मम प्रबलामात्मकृतेन वेदनाम्"
  },
  {
    "ref": "रघुवंशं->8.51",
    "verse": "सुरतश्रमसंभृतो मुखे ध्रियते स्वेदलवोद्गमोऽपि ते ।\nअथ चास्तमिता त्वमात्मना धिगिमां देहभृतामसारताम्"
  },
  {
    "ref": "रघुवंशं->8.52",
    "verse": "मनसापि न विप्रियं मया कृतपूर्वं तव किं जहासि माम् ।\nननु शब्दपतिः क्षितेरहं त्वयि मे भावनिबन्धना रतिः"
  },
  {
    "ref": "रघुवंशं->8.53",
    "verse": "कुसुमोत्खचितान्वलीभृतश्चलयन्भृङ्गरुचस्तवालकान् ।\nकरभोरु करोति मारुतस्त्वदुपावर्तनशङ्कि मे मनः"
  },
  {
    "ref": "रघुवंशं->8.54",
    "verse": "तदपोहितुमर्हसि प्रिये प्रतिबोधेन विषादमाशु मे ।\nज्वलितेन गुहागतं तमस्तुहिनाद्रेरिव नक्तमोषधिः"
  },
  {
    "ref": "रघुवंशं->8.55",
    "verse": "इदमुच्छ्वसितालकं मुखं तव  विश्रान्तकथं दुनोति माम् ।\nनिशि सुप्तमिवैकपङ्कजं विरताभ्यन्तरषट्पदस्वनम्"
  },
  {
    "ref": "रघुवंशं->8.56",
    "verse": "शशिनं पुनरेति शर्वरी दयिता द्वन्द्वचरं पतत्रिणम् ।\nइति तौ विरहान्तरक्षमौ कथमत्यन्तगता न मां दहेः"
  },
  {
    "ref": "रघुवंशं->8.57",
    "verse": "नवपल्लवसंस्तरेऽपि ते मृदु दूयेत यदङ्गमर्पितम् ।\nतदिदं विषहिष्यते कथं वद वामोरु चिताधिरोहणम्"
  },
  {
    "ref": "रघुवंशं->8.58",
    "verse": "इयमप्रतिबोधशायिनीं रशना त्वां प्रथमा रहःसखी ।\nगतिविभ्रमसादनीरवा न शुचा नानु मृतेव लक्ष्यते"
  },
  {
    "ref": "रघुवंशं->8.59",
    "verse": "कलमन्यभृतासु भासितं कलहंसीषु मदालसं गतम् ।\nपृषतीषु विलोलमीक्षितं पवनाधूतलतासु विभ्रमाः"
  },
  {
    "ref": "रघुवंशं->8.60",
    "verse": "त्रिदिवोत्सुकयाप्यवेक्ष्य मां निहिताः सत्यममी गुणास्त्वया ।\nविरहे तव मे गुरुव्यथं हृदयं न त्ववलम्बितुं क्षमाः"
  },
  {
    "ref": "रघुवंशं->8.61",
    "verse": "मिथुनं परिकल्पितं त्वया सहकारः फलिनी च नन्विमौ ।\nअविधाय विवाहसत्क्रियामनयोर्गम्यत इत्यसांप्रतम्"
  },
  {
    "ref": "रघुवंशं->8.62",
    "verse": "कुसुमं कृतदोहदस्त्वया यदशोकोऽयमुदीरयिष्यति ।\nअलकाभरणं कथं नु तत्तव नेष्यामि निवापमाल्यताम्"
  },
  {
    "ref": "रघुवंशं->8.63",
    "verse": "स्मरतेव सशब्दनूपुरं चरणानुग्रहमन्यदुर्लभम् ।\nअमुना कुसुमाश्रुवर्षिणा त्वमशोकेन सुगात्रि शोच्यसे"
  },
  {
    "ref": "रघुवंशं->8.64",
    "verse": "तव निःश्वसितानुकारिभिर्बकुलैरर्धचितां समं मया ।\nअसमाप्य विलासमेखलां किमिदं किन्नरकण्ठि सुप्यते"
  },
  {
    "ref": "रघुवंशं->8.65",
    "verse": "समदुःखसुखः सखीजनः प्रतिपच्चन्द्रनिभोऽयमात्मजः ।\nअहमेकरसस्तथापि ते व्यवसायः प्रतिपत्तिनिष्ठुरः"
  },
  {
    "ref": "रघुवंशं->8.66",
    "verse": "धृतिरस्तमिता रतिश्च्युता विरतं गेयमृतुर्निरुत्सवः ।\nगतमाभरणप्रयोजनं परिशून्यं शयनीयमद्य मे"
  },
  {
    "ref": "रघुवंशं->8.67",
    "verse": "गृहिणी सचिवः सखी मिथः प्रियशिष्या ललिते कलाविधौ ।\nकरुणाविमुखेन मृत्युना हरता त्वां वद किं न मे हृतम्"
  },
  {
    "ref": "रघुवंशं->8.68",
    "verse": "मदिराक्षि मदाननार्पितं मधु पीत्वा रसवत्कथं नु मे ।\nअनुपास्यसि बाष्पदूषितं परलोकोपनतं जलाञ्जलिम्"
  },
  {
    "ref": "रघुवंशं->8.69",
    "verse": "विभवेऽपि सति त्वया विना सुखमेतावदजस्य गण्यताम् ।\nअहृतस्य विलोभनान्तरैर्मम सर्वे विषयास्त्वदाश्रयाः"
  },
  {
    "ref": "रघुवंशं->8.70",
    "verse": "विलपन्निति कोसलाधिपः करुणार्थग्रथितं प्रियां प्रति ।\nअकरोत्पृथिवीरुहानपि स्रुतशाखारसबाष्पदूषितान्"
  },
  {
    "ref": "रघुवंशं->8.71",
    "verse": "अथ तस्य कथंचिदङ्कतः स्वजनस्तामपनीय सुन्दरीम् ।\nविससर्ज तदन्त्यमण्डनामनलायागुरुचन्दनैधसे"
  },
  {
    "ref": "रघुवंशं->8.72",
    "verse": "प्रमदामनु संस्थितः शुचा नृपतिः सन्निति वाच्यदर्शनात् ।\nन चकार शरीरमग्निसात्सह देव्या न तु जीविताशया"
  },
  {
    "ref": "रघुवंशं->8.73",
    "verse": "अथ तेन दशाहतः परे गुणशेषामपदिश्य भामिनीम् ।\nविदुषा विधयो महर्द्धयः पुर एवोपवने समापिताः"
  },
  {
    "ref": "रघुवंशं->8.74",
    "verse": "स विवेश पुरीं तया विना क्षणदापायशशाङ्कदर्शनः ।\nपरिवाहमिवावलोकयन्स्वशुचः पौरवधूमुखाश्रुषु"
  },
  {
    "ref": "रघुवंशं->8.75",
    "verse": "अथ तं सवनाय दीक्षितः प्रणिधानाद्गुरुराश्रमस्थितः ।\nअभिषङ्गजडं विजज्ञिवानिति शिष्येण किलान्वबोधयत्"
  },
  {
    "ref": "रघुवंशं->8.76",
    "verse": "असमाप्तविधिर्यतो मुनिस्तव विद्वानपि तापकारणम् ।\nन भवन्तमुपस्थितः स्वयं प्रकृतौ स्थापयितुं पथश्च्युतम्"
  },
  {
    "ref": "रघुवंशं->8.77",
    "verse": "मयि तस्य सुवृत्त वर्तते लघुसंदेशपदा सरस्वती ।\nश्रुणु विश्रुतसत्त्वसार तां हृदि चैनामपधातुमर्हसि"
  },
  {
    "ref": "रघुवंशं->8.78",
    "verse": "पुरुषस्य पदेष्वजन्मनः समतीतं च भवच्च भावि च ।\nस हि निष्प्रतिघेन चक्षुषा त्रितयं ज्ञानमयेन पश्यति"
  },
  {
    "ref": "रघुवंशं->8.79",
    "verse": "चरतः किल दुश्चरं तपस्तृणबिन्दोः परिशङ्कितः पुरा ।\nप्रजिघाय समाधिभेदिनीं हरिरस्मै हरिणीं सुराङ्गनाम्"
  },
  {
    "ref": "रघुवंशं->8.80",
    "verse": "स तपःप्रतिबन्धमन्युना प्रमुखाविष्कृतचारुविभ्रमम् ।\nअशपद्भव मानुषीति तां शमवेलाप्रलयोर्मिणा भुवि"
  },
  {
    "ref": "रघुवंशं->8.81",
    "verse": "भगवन्परवानयं जनः प्रतिकूलाचरितं क्षमस्व मे ।\nइति चोपनतां क्षितिस्पृशं कृतवाना सुरपुष्पदर्शनात्"
  },
  {
    "ref": "रघुवंशं->8.82",
    "verse": "क्रथकैशिकवंशसंभवा तव भूत्वा महिषी चिराय सा ।\nउपलब्धवती दिवश्च्युतं विवशा शापनिवृत्तिकारणम्"
  },
  {
    "ref": "रघुवंशं->8.83",
    "verse": "तदलं तदपायचिन्तया विपदुत्पत्तिमतामुपस्थिता ।\nवसुधेयमवेक्ष्यतां त्वया वसुमत्या हि नृपाः कलत्रिणः"
  },
  {
    "ref": "रघुवंशं->8.84",
    "verse": "उदये मदवाच्यमुज्झता श्रुतमाविष्कृतमात्मवत्त्वया ।\nमनसस्तदुपस्थिते ज्वरे पुनरक्लीबतया प्रकाश्यताम्"
  },
  {
    "ref": "रघुवंशं->8.85",
    "verse": "रुदता कुत एव सा पुनर्भवता नानुमृतापि लभ्यते ।\nपरलोकजुषां स्वकर्मभिर्गतयो भिन्नपथा हि देहिनाम्"
  },
  {
    "ref": "रघुवंशं->8.86",
    "verse": "अपशोकमनाः कुटुम्बिनीमनुगृह्णीष्व निवापदत्तिभिः ।\nस्वजनाश्रु किलातिसंततं दहति प्रेतमिति प्रचक्षते"
  },
  {
    "ref": "रघुवंशं->8.87",
    "verse": "मरणं प्रकृतिः शरीरिणां विकृतिर्जीवितमुच्यते बुधैः ।\nक्षणमप्यवतिष्ठते श्वसन्यदि जन्तुर्ननु लाभवानसौ"
  },
  {
    "ref": "रघुवंशं->8.88",
    "verse": "अवगच्छति मूढचेतनः प्रियनाशं हृदि शल्यमर्पितम् ।\nस्थिरधीस्तु तदेव मन्यते कुशलद्वारतया समुद्धृतम्"
  },
  {
    "ref": "रघुवंशं->8.89",
    "verse": "स्वशरीरशरीरिणावपि श्रुतसंयोगविपर्ययौ यदा ।\nविरहः किमिवानुतापयेद्वद बाह्यैर्विषयैर्विपश्चितम्"
  },
  {
    "ref": "रघुवंशं->8.90",
    "verse": "न पृथग्जनवच्छुचो वशं वशिनामुत्तम गन्तुमर्हसि ।\nद्रुमसानुमतां किमन्तरं यदि वायौ द्वितयेऽपि ते चलाः"
  },
  {
    "ref": "रघुवंशं->8.91",
    "verse": "स तथेति विनेतुरुदारमतेः प्रतिगॄह्य वचो विससर्ज मुनिम् ।\nतदलब्धपदं हृदि शोकघने प्रतियातमिवान्तिकमस्य गुरोः"
  },
  {
    "ref": "रघुवंशं->8.92",
    "verse": "तेनाष्टौ परिगमिताः समाः कथंचिद्बालत्वादवितथसूनृतेन सूनोः ।\nसादृश्यप्रतिकृतिदर्शनैः प्रियायाः स्वप्नेषु क्षणिकसमागमोत्सवैश्च"
  },
  {
    "ref": "रघुवंशं->8.93",
    "verse": "तस्य प्रसह्य हृदयं किल शोकशङ्कुः\nप्लक्षप्ररोह इव सौधतलं बिभेद ।\nप्राणान्तहेतुमपि तं भिषजामसाध्यं\nलाभं प्रियानुगमने त्वरया स मेने"
  },
  {
    "ref": "रघुवंशं->8.94",
    "verse": "सम्यग्विनीतमथ वर्महरं कुमार-\nमादिश्य रक्षणविधौ विधिवत्प्रजानाम् ।\nरोगोपसृष्टतनुदुर्वसतिं मुमुक्षुः\nप्रायोपवेशनमतिर्नृपतिर्बभूव"
  },
  {
    "ref": "रघुवंशं->8.95",
    "verse": "तीर्थे तोयव्यतिकरभवे जह्नुकन्यासरय्वो-\nर्देहत्यागादमरगणनालेख्यमासाद्य सद्यः ।\nपूर्वाकाराधिकतररुचा संगतः कान्तयासौ\nलीलागारेष्वरमत पुनर्नन्दनाभ्यन्तरेषु"
  },
  {
    "ref": "रघुवंशं->10.1",
    "verse": "पृथिवीं शासतस्तस्य पाकशासनतेजसः ।\nकिंचिदूनमनूनर्द्धेः शरदामयुतं ययौ"
  },
  {
    "ref": "रघुवंशं->10.2",
    "verse": "न चोपलेभे पूर्वेषामृणनिर्मोक्षसाधनम् ।\nसुताभिधानं स ज्योतिः सद्यः शोकतमोपहम्"
  },
  {
    "ref": "रघुवंशं->10.3",
    "verse": "अतिष्ठत्प्रत्ययापेक्षसंततिः स चिरं नृपः ।\nप्राङ्मन्थादनभिव्यक्तरत्नोत्पत्तिरिवार्णवः"
  },
  {
    "ref": "रघुवंशं->10.4",
    "verse": "ऋष्यश‍ृङ्गादयस्तस्य सन्तः सन्तानकाङ्क्षिणः ।\nआरेभिरे जितात्मानः पुत्रीयामिष्टिमृत्विजः"
  },
  {
    "ref": "रघुवंशं->10.5",
    "verse": "तस्मिन्नवसरे देवाः पौलस्त्योपप्लुता हरिम् ।\nअभिजग्मुर्निदाघार्ताश्छायावृक्षमिवाध्वगाः"
  },
  {
    "ref": "रघुवंशं->10.6",
    "verse": "ते च प्रापुरुदन्वन्तं बुबुधे चादिपूरुषः ।\nअव्याक्षेपो भविष्यन्त्याः कार्यसिद्धेर्हि लक्षणम्"
  },
  {
    "ref": "रघुवंशं->10.7",
    "verse": "भोगिभोगासनासीनं ददृशुस्तं दिवौकसः ।\nतत्फणामण्डलोदर्चिर्मणिद्योतितविग्रहम्"
  },
  {
    "ref": "रघुवंशं->10.8",
    "verse": "श्रियः पद्मनिषण्णायाः क्षौमान्तरितमेखले ।\nअङ्के निक्षिप्तचरणमास्तीर्णकरपल्लवे"
  },
  {
    "ref": "रघुवंशं->10.9",
    "verse": "प्रबुद्धपुण्डरीकाक्षं बालातपनिभांशुकम् ।\nदिवसं शारदमिव प्रारम्भसुखदर्शनम्"
  },
  {
    "ref": "रघुवंशं->10.10",
    "verse": "प्रभानुलिप्तश्रीवत्सं लक्ष्मीविभ्रमदर्पणम् ।\nकौस्तुभाख्यमपां सारं बिभ्राणं बृहतोरसा"
  },
  {
    "ref": "रघुवंशं->10.11",
    "verse": "बहुभिर्विटपाकारैर्दिव्याभरणभूषितैः ।\nआविर्भूतमपां मध्ये पारिजातमिवापरम्"
  },
  {
    "ref": "रघुवंशं->10.12",
    "verse": "दैत्यस्त्रीगण्डलेखानां मदरागविलोपिभिः ।\nहेतिभिश्चेतनावद्भिरुदीरितजयस्वनम्"
  },
  {
    "ref": "रघुवंशं->10.13",
    "verse": "मुक्तशेषविरोधेन कुलिशव्रणलक्ष्मणा ।\nउपस्थितं प्राञ्जलिना विनीतेन गरुत्मता"
  },
  {
    "ref": "रघुवंशं->10.14",
    "verse": "योगनिद्रान्तविशदैः पावनैरवलोकनैः ।\nभृग्वादीननुगृह्णन्तं सौखशायनिकानृषीन्"
  },
  {
    "ref": "रघुवंशं->10.15",
    "verse": "प्रणिपत्य सुरास्तस्मै शमयित्रे सुरद्विषां ।\nअथैनं तुष्टुवुः स्तुत्यमवाङ्मनसगोचरम्"
  },
  {
    "ref": "रघुवंशं->10.16",
    "verse": "नमो विश्वसृजे पूर्वं विश्वं तदनु बिभ्रते ।\nअथ विश्वस्य संहर्त्रे तुभ्यं त्रेधास्थितात्मने"
  },
  {
    "ref": "रघुवंशं->10.17",
    "verse": "रसान्तराण्येकरसं यथा दिव्यं पयोऽश्नुते ।\nदेशे देशे गुणेष्वेवमवस्थास्तवमविक्रियः"
  },
  {
    "ref": "रघुवंशं->10.18",
    "verse": "अमेयो मितलोकस्त्वमनर्थी प्रार्थनावहः ।\nअजितो जिष्णुरत्यन्तमव्यक्तो व्यक्तकारणम्"
  },
  {
    "ref": "रघुवंशं->10.19",
    "verse": "हृदयस्थमनासन्नमकामं त्वां तपस्विनम् ।\nदयालुमनघस्पृष्टं पुराणमजरं विदुः"
  },
  {
    "ref": "रघुवंशं->10.20",
    "verse": "सर्वज्ञस्त्वमविज्ञातः सर्वयोनिस्त्वमात्मभूः ।\nसर्वप्रभुरनीशस्त्वमेकस्त्वं सर्वरूपभाक्"
  },
  {
    "ref": "रघुवंशं->10.21",
    "verse": "सप्तसामोपगीतं त्वां सप्तार्णवजलेशयम् ।\nसप्तार्चिमुखमाचख्युः सप्तलोकैकसंश्रयम्"
  },
  {
    "ref": "रघुवंशं->10.22",
    "verse": "चतुर्वर्गफलं ज्ञानं कालावस्थाश्चतुर्युगाः ।\nचतुर्वर्णमयो लोकस्त्वत्तः सर्वं चतुर्मुखात्"
  },
  {
    "ref": "रघुवंशं->10.23",
    "verse": "अभ्यासनिगृहीतेन मनसा हृदयाश्रयम् ।\nज्योतिर्मयं विचिन्वन्ति योगिनस्त्वां विमुक्तये"
  },
  {
    "ref": "रघुवंशं->10.24",
    "verse": "अजस्य गृह्णतो जन्म निरीहस्य हतद्विषः ।\nस्वपतो जागरूकस्य याथार्थ्यं वेद कस्तव"
  },
  {
    "ref": "रघुवंशं->10.25",
    "verse": "शब्दादीन्विषयान्भोक्तुं चरितुं दुश्चरं तपः ।\nपर्याप्तोऽसि प्रजाः पातुमौदासीन्येन वर्तितुम्"
  },
  {
    "ref": "रघुवंशं->10.26",
    "verse": "बहुधाप्यागमैर्भिन्नाः पन्थानः सिद्धिहेतवः ।\nत्वय्येव निपतन्त्योघा जाह्नवीया इवार्णवे"
  },
  {
    "ref": "रघुवंशं->10.27",
    "verse": "त्वय्यावेशितचित्तानां त्वत्समर्पितकर्मणाम् ।\nगतिस्त्वं वीतरागाणामभूयःसंनिवृत्तये"
  },
  {
    "ref": "रघुवंशं->10.28",
    "verse": "प्रत्यक्षोऽप्यपरिच्छेद्यो मह्यादिर्महिमा तव ।\nआप्तवागनुमानाभ्यां साध्यं त्वां प्रति का कथा"
  },
  {
    "ref": "रघुवंशं->10.29",
    "verse": "केवलं स्मरणेनैव पुनांसि पुरुषं यतः ।\nअनेन वृत्तयः शेषा निवेदितफलास्त्वयि"
  },
  {
    "ref": "रघुवंशं->10.30",
    "verse": "उदधेरिव रत्नानि तेजांसीव विवस्वतः ।\nस्तुतिभ्यो व्यतिरिच्यन्ते दूराणि चरितानि ते"
  },
  {
    "ref": "रघुवंशं->10.31",
    "verse": "अनवाप्तमवाप्तव्यं न ते किञ्चन विद्यते ।\nलोकानुग्रह एवैको हेतुस्ते जन्मकर्मणोः"
  },
  {
    "ref": "रघुवंशं->10.32",
    "verse": "महिमानं यदुत्कीर्त्य तव संह्रियते वचः ।\nश्रमेण तदशक्त्या वा न गुणानामियत्तया"
  },
  {
    "ref": "रघुवंशं->10.33",
    "verse": "इति प्रसादयामासुस्ते सुरास्तमधोक्षजम् ।\nभूतार्थव्याहृतिः सा हि न स्तुतिः परमेष्ठिनः"
  },
  {
    "ref": "रघुवंशं->10.34",
    "verse": "तस्मै कुशलसंप्रश्नव्यञ्जितप्रीतये सुराः ।\nभयमप्रलयोद्वेलादाचख्युर्नैरृतोदधेः"
  },
  {
    "ref": "रघुवंशं->10.35",
    "verse": "अथ वेलासमासन्नशैलरन्ध्रानुवादिना ।\nस्वरेणोवाच भगवान् परिभूतार्णवध्वनिः"
  },
  {
    "ref": "रघुवंशं->10.36",
    "verse": "पुराणस्य कवेस्तस्य वर्णस्थानसमीरिता ।\nबभूव कृतसंस्कारा चरितार्थैव भारती"
  },
  {
    "ref": "रघुवंशं->10.37",
    "verse": "बभौ सदशनज्योत्स्ना सा विभोर्वदनोद्गता ।\nनिर्यातशेषा चरणाद्गङ्गेवोर्ध्वप्रवर्तिनी"
  },
  {
    "ref": "रघुवंशं->10.38",
    "verse": "जाने वो रक्षसाक्रान्तावनुभावपराक्रमौ ।\nअङ्गिनां तमसेवोभौ गुणौ प्रथममध्यमौ"
  },
  {
    "ref": "रघुवंशं->10.39",
    "verse": "विदितं तप्यमानं च तेन मे भुवनत्रयम् ।\nअकामोपनतेनेव साधोर्हृदयमेनसा"
  },
  {
    "ref": "रघुवंशं->10.40",
    "verse": "कार्येषु चैककार्यत्वादभ्यर्थ्योऽस्मि न वज्रिणा ।\nस्वयमेव हि वातोऽग्नेः सारथ्यं प्रतिपद्यते"
  },
  {
    "ref": "रघुवंशं->10.41",
    "verse": "स्वासिधारापरिहृतः कामं चक्रस्य तेन मे ।\nस्थापितो दशमो मूर्धा लभ्यांश इव रक्षसा"
  },
  {
    "ref": "रघुवंशं->10.42",
    "verse": "स्रष्टुर्वरातिसर्गात्तु मया तस्य दुरात्मनः ।\nअत्यारूढं रिपोः सोढं चन्दनेनेव भोगिनः"
  },
  {
    "ref": "रघुवंशं->10.43",
    "verse": "धातारं तपसा प्रीतं ययाचे स हि राक्षसः ।\nदैवात्सर्गादवध्यत्वं मर्त्येष्वास्थापराङ्मुखः"
  },
  {
    "ref": "रघुवंशं->10.44",
    "verse": "सोऽहं दाशरथिर्भूत्वा रणभूमेर्बलिक्षमम् ।\nकरिष्यामि शरैस्तीक्ष्णैस्तच्छिरःकमलोच्चयम्"
  },
  {
    "ref": "रघुवंशं->10.45",
    "verse": "अचिराद्यज्वभिर्भागं कल्पितं विधिवत्पुनः ।\nमायाविभिरनालीढमादास्यध्वे निशाचरैः"
  },
  {
    "ref": "रघुवंशं->10.46",
    "verse": "वैमानिकाः पुण्यकृतस्त्यजन्तु मरुतां पथि ।\nपुष्पकालोकसंक्षोभं मेघावरणतत्पराः"
  },
  {
    "ref": "रघुवंशं->10.47",
    "verse": "मोक्ष्यध्वे स्वर्गबन्दीनां वेणीबन्धनदूषितान् ।\nशापयन्त्रितपौलस्त्यबलात्कारकचग्रहैः"
  },
  {
    "ref": "रघुवंशं->10.48",
    "verse": "रावणावग्रहक्लान्तमिति वागमृतेन सः ।\nअभिवृष्य मरुत्सस्यं कृष्णमेघस्तिरोदधे"
  },
  {
    "ref": "रघुवंशं->10.49",
    "verse": "पुरहूतप्रभृतयः सुरकार्योद्यतं सुराः ।\nअंशैरनुययुर्विष्णुं पुष्पैर्वायुमिव द्रुमाः"
  },
  {
    "ref": "रघुवंशं->10.50",
    "verse": "अथ तस्य विशांपत्युरन्ते कामस्य कर्मणः ।\nपुरुषः प्रबभूवाग्नेर्विस्मयेन सहर्त्विजाम्"
  },
  {
    "ref": "रघुवंशं->10.51",
    "verse": "हेमपात्रगतं दोर्भ्यामादधानः पयश्चरुम् ।\nअनुप्रवेशादाद्यस्य पुंसस्तेनापि दुर्वहम्"
  },
  {
    "ref": "रघुवंशं->10.52",
    "verse": "प्राजापत्योपनीतं तदन्नं प्रत्यग्रहीन्नृपः ।\nवृषेव पयसां सारमाविष्कृतमुदन्वता"
  },
  {
    "ref": "रघुवंशं->10.53",
    "verse": "अनेन कथिता राज्ञो गुणास्तस्यान्यदुर्लभाः ।\nप्रसूतिं चकमे तस्मिंस्त्रैलोक्यप्रभवोऽपि यत्"
  },
  {
    "ref": "रघुवंशं->10.54",
    "verse": "स तेजो वैष्णवं पत्न्योर्विभेजे चरुसंज्ञितम् ।\nद्यावापृथिव्योः प्रत्यग्रमहर्पतिरिवातपम्"
  },
  {
    "ref": "रघुवंशं->10.55",
    "verse": "अर्चिता तस्य कौसल्या प्रिया केकयवंशजा ।\nअतः संभावितां ताभ्यां सुमित्रामैच्छदीश्वरः"
  },
  {
    "ref": "रघुवंशं->10.56",
    "verse": "ते बहुज्ञस्य चित्तज्ञे पत्नौ पत्युर्महीक्षितः ।\nचरोरर्धार्धभागाभ्यां तामयोजयतामुभे"
  },
  {
    "ref": "रघुवंशं->10.57",
    "verse": "सा हि प्रणयवत्यासीत्सपत्न्योरुभयोरपि ।\nभ्रमरी वारणस्येव मदनिस्यन्दरेखयोः"
  },
  {
    "ref": "रघुवंशं->10.58",
    "verse": "ताभिर्गर्भः प्रजाभूत्यै दध्रे देवांशसंभवः ।\nसौरीभिरिव नाडीभिरमृताख्याभिरम्मयः"
  },
  {
    "ref": "रघुवंशं->10.59",
    "verse": "सममापन्नसत्त्वास्ता रेजुरापाण्डुरत्विषः ।\nअन्तर्गतफलारम्भाः सस्यानामिव संपदः"
  },
  {
    "ref": "रघुवंशं->10.60",
    "verse": "गुप्तं ददृशुरात्मानं सर्वाः स्वप्नेषु वामनैः ।\nजलजासिकदाशार्ङ्गचक्रलाञ्छितमूर्तिभिः"
  },
  {
    "ref": "रघुवंशं->10.61",
    "verse": "हेमपक्षप्रभाजालं गगने च वितन्वता ।\nउह्यन्ते स्म सुपर्णेन वेगाकृष्टपयोमुचा"
  },
  {
    "ref": "रघुवंशं->10.62",
    "verse": "बिभ्रत्या कौस्तुभन्यासं स्तनान्तरविलम्बितम् ।\nपर्युपास्यन्त लक्ष्म्या च पद्मव्यजनहस्तया"
  },
  {
    "ref": "रघुवंशं->10.63",
    "verse": "कृताभिषेकैर्दिव्यायां त्रिस्रोतसि च सप्तभिः ।\nब्रह्मर्षिभिः परं ब्रह्म गृणद्भिरुपतस्थिरे"
  },
  {
    "ref": "रघुवंशं->10.64",
    "verse": "ताभ्यस्तथाविधान्स्वप्नाञ्छ्रुत्वा प्रीतो हि पार्थिवः ।\nमेने परार्ध्यमात्मानं गुरुत्वेन जगद्गुरोः"
  },
  {
    "ref": "रघुवंशं->10.65",
    "verse": "विभक्तात्मा विभुस्तासामेकः कुक्षिष्वनेकधा ।\nउवास प्रतिमाचन्द्रः प्रसन्नानामपामिव"
  },
  {
    "ref": "रघुवंशं->10.66",
    "verse": "अथाग्र्यमहिषी राज्ञः प्रसूतिसमये सती ।\nपुत्रं तमोपहं लेभे नक्तं ज्योतिरिवौषधिः"
  },
  {
    "ref": "रघुवंशं->10.67",
    "verse": "राम इत्यभिरामेण वपुषा तस्य चोदितः ।\nनामधेयं गुरुश्चक्रे जगत्प्रथममङ्गलम्"
  },
  {
    "ref": "रघुवंशं->10.68",
    "verse": "रघुवंशप्रदीपेन तेनाप्रतिमतेजसा ।\nरक्षागृहगता दीपाः प्रत्यादिष्टा इवाभवन्"
  },
  {
    "ref": "रघुवंशं->10.69",
    "verse": "शय्यागतेन रामेण माता शातोदरी बभौ ।\nसैकताम्भोजबलिना जाह्नवीव शरत्कृशा"
  },
  {
    "ref": "रघुवंशं->10.70",
    "verse": "कैकेय्यास्तनयो जज्ञे भरतो नाम शीलवान् ।\nजनयित्रीमलंचक्रे यः प्रश्रय इव श्रियम्"
  },
  {
    "ref": "रघुवंशं->10.71",
    "verse": "सुतौ लक्ष्मणशत्रुघ्नौ सुमित्रा सुषुवे यमौ ।\nसम्यगाराधिता विद्या प्रबोधविनयाविव"
  },
  {
    "ref": "रघुवंशं->10.72",
    "verse": "निर्दोषमभवत्सर्वमाविष्कृतगुणं जगत् ।\nअन्वगादिव हि स्वर्गो गां गतं पुरुषोत्तमम्"
  },
  {
    "ref": "रघुवंशं->10.73",
    "verse": "तस्योदये चतुर्मूर्तेः पौलस्त्यचकितेश्वराः ।\nविरजस्कैर्नभस्वद्भिर्दिश उच्छ्वसिता इव"
  },
  {
    "ref": "रघुवंशं->10.74",
    "verse": "कृशानुरपधूमत्वात्प्रसन्नत्वात्प्रभाकरः ।\nरक्षोविप्रकृतावास्तामपविद्धशुचाविव"
  },
  {
    "ref": "रघुवंशं->10.75",
    "verse": "दशाननकिरीटेभ्यस्तत्क्षणं राक्षसश्रियः ।\nमणिव्याजेन पर्यस्ताः पृथिव्यामश्रुबिन्दवः"
  },
  {
    "ref": "रघुवंशं->10.76",
    "verse": "पुत्रजन्मप्रवेश्यानां तूर्याणां तस्य पुत्रिणः ।\nआरम्भं प्रथमं चक्रुर्देवदुन्दुभयो दिवि"
  },
  {
    "ref": "रघुवंशं->10.77",
    "verse": "संतानकमयी वृष्टिर्भवने चास्य पेतुषी ।\nसन्मङ्गलोपचाराणां सैवादिरचनाऽभवत्"
  },
  {
    "ref": "रघुवंशं->10.78",
    "verse": "कुमाराः कृतसंस्कारास्ते धात्रीस्तन्यपायिनः ।\nआनन्देनाग्रजेनेव समं ववृधिरे पितुः"
  },
  {
    "ref": "रघुवंशं->10.79",
    "verse": "स्वाभाविकं विनीतत्वं तेषां विनयकर्मणा ।\nमुमूर्च्छ सहजं तेजो हविषेव हविर्भुजाम्"
  },
  {
    "ref": "रघुवंशं->10.81",
    "verse": "परस्परविरुद्धास्ते तद्रगोरनघं कुलम् ।\nअलमुद्योतयामासुर्देवारण्यमिवर्तवः\nसमानेऽपि हि सौभ्रात्रे यथेभौ रामलक्ष्मणौ ।\nतथा भरतशत्रुघ्नौ प्रीत्या द्वन्द्वं बभूवतुः"
  },
  {
    "ref": "रघुवंशं->10.82",
    "verse": "तेषां द्वयोर्द्वयोरैक्यं बिभिदे न कदाचन ।\nयथा वायुर्विभावस्वोर्यथा चन्द्रसमुद्रयोः"
  },
  {
    "ref": "रघुवंशं->10.83",
    "verse": "ते प्रजानां प्रजानाथास्तेजसा प्रश्रयेण च ।\nमनो जह्रुर्निदाघान्ते श्यामाभ्रा दिवसा इव"
  },
  {
    "ref": "रघुवंशं->10.84",
    "verse": "स चतुर्धा बभौ व्यस्तः प्रसवः पृथिवीपतेः ।\nधर्मार्थकाममोक्षाणामवतार इवाङ्गवान्"
  },
  {
    "ref": "रघुवंशं->10.85",
    "verse": "गुणैराराधयामासुस्ते गुरुं गुरुवत्सलाः ।\nतमेव चतुरन्तेशं रत्नैरिव महार्णवाः"
  },
  {
    "ref": "रघुवंशं->10.86",
    "verse": "सुरगज इव दन्तैर्भग्नदैत्यासिधारै-\nर्नय इव पणबन्धव्यक्तयोगैरुपायैः ।\nहरिरिव युगदीर्घैर्दोर्भिरंशैस्तदीयैः\nपतिरवनिपतीनां तैश्चकाशे चतुर्भिः"
  },
  {
    "ref": "रघुवंशं->11.1",
    "verse": "कौशिकेन स किल क्षितीश्वरो राममध्वरविघातशान्तये ।\nकाकपक्षधरमेत्य याचितस्तेजसां हि न वयः समीक्ष्यते"
  },
  {
    "ref": "रघुवंशं->11.2",
    "verse": "कृच्छ्रलब्धमपि लब्धवर्णभाक्तं दिदेश मुनये सलक्ष्मणम् ।\nअप्यसुप्रणयिनां रघोः कुले न व्यहन्यत कदाचिदर्थिता"
  },
  {
    "ref": "रघुवंशं->11.3",
    "verse": "यावदादिशति पार्थिवस्तयोर्निर्गमाय पुरमार्गसंस्क्रियाम् ।\nतावदाशु विदधे मरुत्सखैः सा सपुष्पजलवर्षिभिर्घनैः"
  },
  {
    "ref": "रघुवंशं->11.4",
    "verse": "तौ निदेशकरणोद्यतौ पितुर्धन्विनौ चरणयोर्निपेततुः ।\nभूपतेरपि तयोः प्रवत्स्यतोर्नम्रयोरुपरि बाष्पबिन्दवः"
  },
  {
    "ref": "रघुवंशं->11.5",
    "verse": "तौ पितुर्नयनजेन वारिणा किंचिदुक्षितशिखण्डकावुभौ ।\nधन्विनौ तमृषिमन्वगच्छतां पौरदृष्टिकृतमार्गतोरणौ"
  },
  {
    "ref": "रघुवंशं->11.6",
    "verse": "लक्ष्मणानुचरमेव राघवं नेतुमैच्छदृषिरित्यसौ नृपः ।\nआशिषं प्रयुयुजे न वाहिनीं सा हि रक्षणविधौ तयोः क्षमा"
  },
  {
    "ref": "रघुवंशं->11.7",
    "verse": "मातृवर्गचरणस्पृशौ मुनेस्तौ प्रपद्य पदवीं महौजसः ।\nरेचतुर्गतिवशात्प्रवर्तिनौ भास्करस्य मधुमाधवाविव"
  },
  {
    "ref": "रघुवंशं->11.8",
    "verse": "वीचिलोलभुजयोस्तयोर्गतं शैशवाच्चपलमप्यशोभत ।\nतूयदागम इवोद्ध्यभिद्ययोर्नामधेयसदृशं विचेष्टितम्"
  },
  {
    "ref": "रघुवंशं->11.9",
    "verse": "तौ बलातिबलयोः प्रभावतो विद्ययोः पथि मुनिप्रदिष्टयोः ।\nमम्लतुर्न मणिकुट्टिमोचितौ मातृपार्श्वपरिवर्तिनाविव"
  },
  {
    "ref": "रघुवंशं->11.10",
    "verse": "पूर्ववृत्तकथितैः पुराविदः सानुजः पितृसखस्य राघवः ।\nउह्यमान इव वाहनोचितः पादचारमपि न व्यभावयत्"
  },
  {
    "ref": "रघुवंशं->11.11",
    "verse": "तौ सरांसि रसवद्भिरम्बुभिः कूजितैः श्रुतिसुखैः पतत्रिणः ।\nवायवः सुरभिपुष्परेणुभिश्छायया च जलदाः सिषेविरे"
  },
  {
    "ref": "रघुवंशं->11.12",
    "verse": "नाम्भसां कमलशोभिनां तथा शाखिनां च न परिश्रमच्छिदाम् ।\nदर्शनेन लघुना यथा तयोः प्रीतिमापुरुभयोस्तपस्विनः"
  },
  {
    "ref": "रघुवंशं->11.13",
    "verse": "स्थाणुदग्धवपुषस्तपोवनं प्राप्य दाशरथिरात्तकार्मुकः ।\nविग्रहेण मदनस्य चारुणा सोऽभवत्प्रतिनिधिर्न कर्मणा"
  },
  {
    "ref": "रघुवंशं->11.14",
    "verse": "तौ सुकेतुसुतया खिलीकृते कौशिकाद्विदितशापया पथि ।\nनिन्यतुः स्थलनिवेशिताटनी लीलयैव धनुषी अधिज्यताम्"
  },
  {
    "ref": "रघुवंशं->11.15",
    "verse": "ज्यानिनादमथ गृह्णती तयोः प्रादुरास बहुलक्षपाछविः ।\nताडका चलकपालकुण्डला कालिकेव निबिडा बलाकिनी"
  },
  {
    "ref": "रघुवंशं->11.16",
    "verse": "तीव्रवेगधुतमार्गवृक्षया प्रेतचीवरवसा स्वनोग्रया ।\nअभ्यभावि भरताग्रजस्तया वात्ययेव पितृकाननोत्थया"
  },
  {
    "ref": "रघुवंशं->11.17",
    "verse": "उद्यतैकभुजयष्टिमायतीं श्रोणिलम्बिपुरुषान्त्रमेखलाम् ।\nतां विलोक्य वनितावधे घृणां पत्रिणा सह मुमोच राघवः"
  },
  {
    "ref": "रघुवंशं->11.18",
    "verse": "यच्चकार विवरं शिलाघने ताडकोरसि स रामसायकः ।\nअप्रविष्टविषयस्य रक्षसां द्वारतामगमदन्तकस्य तत्"
  },
  {
    "ref": "रघुवंशं->11.19",
    "verse": "बाणभिन्नहृदया निपेतुषी सा स्वकाननभुवं न केवलाम् ।\nविष्टपत्रयपराजयस्थिरां रावणश्रियमपि व्यकम्पयत्"
  },
  {
    "ref": "रघुवंशं->11.20",
    "verse": "राममन्मथशरेण ताडिता दुःसहेन हृदये निशाचरी ।\nगन्धवद्रुधिरचन्दनोक्षिता जीवितेशवसतिं जगाम सा"
  },
  {
    "ref": "रघुवंशं->11.21",
    "verse": "नैरृतघ्नमथ मन्त्रवन्मुनेः प्रापदस्त्रमवदानतोषितात् ।\nज्योतिरिन्धननिपाति भास्करात्सूर्यकान्त इव ताडकान्तकः"
  },
  {
    "ref": "रघुवंशं->11.22",
    "verse": "वामनाश्रमपदं ततः परं पावनं श्रुतमृषेरुपेयिवान् ।\nउन्मनाः प्रथमजन्मचेष्टितान्यस्मरन्नपि बभूव राघवः"
  },
  {
    "ref": "रघुवंशं->11.23",
    "verse": "आससाद मुनिरात्मनस्ततः शिष्यवर्गपरिकल्पितार्हणम् ।\nबद्धपल्लवपुटाञ्जलिद्रुमं दर्शनोन्मुखमृगं तपोवनम्"
  },
  {
    "ref": "रघुवंशं->11.24",
    "verse": "तत्र दीक्षितमृषिं ररक्षतुर्विघ्नतो दशरथात्मजौ शरैः ।\nलोकमन्धतमसात्क्रमोदितौ रश्मिभिः शशिदिवाकराविव"
  },
  {
    "ref": "रघुवंशं->11.25",
    "verse": "वीक्ष्य वेदिमथ रक्तबिन्दुभिर्बन्धुजीवपृथुभिः प्रदूषिताम् ।\nसंभ्रमोऽभवदपोढकर्मणामृत्विजां च्युतविकङ्कतस्रुचाम्"
  },
  {
    "ref": "रघुवंशं->11.26",
    "verse": "उन्मुखः सपदि लक्षमणाग्रजो बाणमाश्रयमुखात्समुद्धरन् ।\nरक्षसां बलमपश्यदम्बरे गृध्रपक्षपवनेरितध्वजम्"
  },
  {
    "ref": "रघुवंशं->11.27",
    "verse": "तत्र यावधिपती मखद्विषां तौ शरव्यमकरोत्स नेतरान् ।\nकिं महोरगविसर्पिविक्रमो राजिलेषु गरुडः प्रवर्तते"
  },
  {
    "ref": "रघुवंशं->11.28",
    "verse": "सोऽस्त्रमुग्रजवमस्त्रकोविदः संदधे धनुषि वायुदैवतम् ।\nतेन शैलगुरुमप्यपातयत्पाण्डुपत्रमिव ताडकासुतम्"
  },
  {
    "ref": "रघुवंशं->11.29",
    "verse": "यः सुबाहुरिति राक्षसोऽपरस्तत्र तत्र विससर्प मायया ।\nतं क्षुरप्रशकलीकृतं कृती पत्रिणां व्यभजदाश्रमाद्बहिः"
  },
  {
    "ref": "रघुवंशं->11.30",
    "verse": "इत्यपास्तमखविघ्नयोस्तयोः सांयुगीनमभिनन्द्य विक्रमम् ।\nऋत्विजः कुलपतेर्यथाक्रमं वाग्यतस्य निरवर्तयन्क्रियाः"
  },
  {
    "ref": "रघुवंशं->11.31",
    "verse": "तौ प्रणामचलकाकपक्षकौ भ्रातराववभृथाप्लुतो मुनिः ।\nआशिषामनुपदं समस्पृशद्दर्भपाटलतलेन पाणिना"
  },
  {
    "ref": "रघुवंशं->11.32",
    "verse": "तं न्यमन्त्रयत संभृतक्रतुर्मैथिलः स मिथिलां व्रजन्वशी ।\nराघवावपि निनाय बिभ्रतौ तद्धनुःश्रवणजं कुतूहलम्"
  },
  {
    "ref": "रघुवंशं->11.33",
    "verse": "तैः शिवेषु वसतिर्गताध्वभिः सायमाश्रमतनुष्वगृह्यत ।\nयेषु दीर्घतपसः परिग्रहो वासवक्षणकलत्रतां ययौ"
  },
  {
    "ref": "रघुवंशं->11.34",
    "verse": "प्रत्यपद्यत चिराय यत्पुनश्चारु गौतमवधूः शिलामयी ।\nस्वं वपुः स किल किल्बिषच्छिदां रामपादरजसामनुग्रहः"
  },
  {
    "ref": "रघुवंशं->11.35",
    "verse": "राघवान्वितमुपस्थितं मुनिं तं निशम्य जनको जनेश्वरः ।\nअर्थकामसहितं सपर्यया देहबद्धमिव धर्ममभ्यगात्"
  },
  {
    "ref": "रघुवंशं->11.36",
    "verse": "तौ विदेहनगरीनिवासिनां गां गताविव दिवः पुनर्वसू ।\nमन्यते स्म पिबतां विलोचनैः पक्ष्मपातमपि वञ्चनां मनः"
  },
  {
    "ref": "रघुवंशं->11.37",
    "verse": "यूपवत्यवसिते क्रियाविधौ कालवित्कुशिकवंशवर्धनः ।\nराममिष्वसनदर्शनोत्सुकं मैथिलाय कथयांबभूव सः"
  },
  {
    "ref": "रघुवंशं->11.38",
    "verse": "तस्य वीक्ष्य ललितं वपुः शिशोः पार्थिवः प्रथितवंशजन्मनः ।\nस्वं विचिन्त्य च धनुर्दुरानमं पीडितो दुहितृशुल्कसंस्थया"
  },
  {
    "ref": "रघुवंशं->11.39",
    "verse": "अब्रवीच्च भगवन्मतङ्गजैर्यद्बृहद्भिरपि कर्म दुष्करम् ।\nतत्र नाहमनुमन्तुमुत्सहे मोक्षवृत्ति कलभस्य चेष्टितम्"
  },
  {
    "ref": "रघुवंशं->11.40",
    "verse": "ह्रेपिता हि बहवो नरेश्वरास्तेन तात धनुषा धनुर्भृतः ।\nज्यानिघातकठिनत्वचो भुजान्स्वान्विधूय धिगिति प्रतस्थिरे"
  },
  {
    "ref": "रघुवंशं->11.41",
    "verse": "प्रत्युवाच तमृषिर्निशम्यतां सारतोऽयमथवा गिरा कृतम् ।\nचाप एव भवतो भविष्यति व्यक्तशक्तिरशनिर्गिराविव"
  },
  {
    "ref": "रघुवंशं->11.42",
    "verse": "एवमाप्तवचनात्स पौरुषं काकपक्षकधरेऽपि राघवे ।\nश्रद्दधे त्रिदशगोपमात्रके दाहशक्तिमिव कृष्णवर्त्मनि"
  },
  {
    "ref": "रघुवंशं->11.43",
    "verse": "व्यादिदेश गणशोऽथ पार्श्वगान्कार्मुकाभिहरणाय मैथिलः ।\nतैजसस्य धनुषः प्रवृत्तये तोयदानिव सहस्रलोचनः"
  },
  {
    "ref": "रघुवंशं->11.44",
    "verse": "तत्प्रसुप्तभुजगेन्द्रभीषणं वीक्ष्य दाशरथिराददे धनुः ।\nविद्रुतक्रतुमृगानुसारिणं येन बाणमसृजत्वृषध्वजः"
  },
  {
    "ref": "रघुवंशं->11.45",
    "verse": "आततज्यमकरोत्स संसदा विस्मयस्तिमितनेत्रमीक्षितः ।\nशैलसारमपि नातियत्नतः पुष्पचापमिव पेशलं स्मरः"
  },
  {
    "ref": "रघुवंशं->11.46",
    "verse": "भज्यमानमतिमात्रकर्षणात्तेन वज्रपरुषस्वनं धनुः ।\nभार्गवाय दृढमन्यवे पुनः क्षत्रमुद्यतमिव न्यवेदयत्"
  },
  {
    "ref": "रघुवंशं->11.47",
    "verse": "दृष्टसारमथ रुद्रकार्मुके वीर्यशुल्कमभिनन्द्य मैथिलः ।\nराघवाय तनयामयोनिजां रूपिणीं श्रियमिव न्यवेदयत्"
  },
  {
    "ref": "रघुवंशं->11.48",
    "verse": "मैथिलः सपदि सत्यसंगरो राघवाय तनयामयोनिजाम् ।\nसंनिधौ द्युतिमतस्तपोनिधेरग्निसाक्षिक इवातिसृष्टवान्"
  },
  {
    "ref": "रघुवंशं->11.49",
    "verse": "प्राहिणोच्च महितं महाद्युतिः कोसलाधिपतये पुरोधसम् ।\nभृत्यभावि दुहितुः परिग्रहाद्दिश्यतां कुलमिदं निमेरिति"
  },
  {
    "ref": "रघुवंशं->11.50",
    "verse": "अन्वियेष सदृशीं स च स्नुषां प्राप चैनमनुकूलवाग्द्विजः ।\nसद्य एव सुकृतां हि पच्यते कल्पवृक्षफलधर्मि काङ्क्षितम्"
  },
  {
    "ref": "रघुवंशं->11.51",
    "verse": "तस्य कल्पितपुरस्क्रियाविधेः शुश्रुवान्वचनमग्रजन्मनः ।\nउच्चचाल बलभित्सखो वशी सैन्यरेणुमुषितार्कदीधितिः"
  },
  {
    "ref": "रघुवंशं->11.52",
    "verse": "आससाद मिथिलां स वेष्टयन्पीडितोपवनपादपां बलैः ।\nप्रीतिरोधमसहिष्ट सा पुरी स्त्रीव कान्तपरिभोगमायतम्"
  },
  {
    "ref": "रघुवंशं->11.53",
    "verse": "तौ समेत्य समये स्थितावुभौ भूपती वरुणवासवोपमौ ।\nकन्यकातनयकौतुकक्रियां स्वप्रभावसदृशीं वितेनतुः"
  },
  {
    "ref": "रघुवंशं->11.54",
    "verse": "पार्थिवीमुदवहद्रघूद्वहो लक्ष्मणस्तदनुजामथोर्मिलाम् ।\nयौ तयोरवरजौ वरौजसौ तौ कुशध्वजसुते सुमध्यमे"
  },
  {
    "ref": "रघुवंशं->11.55",
    "verse": "ते चतुर्थसहितास्त्रयो बभुः सूनवो नववधूपरिग्रहाः ।\nसामदानविधिभेदनिग्रहाः सिद्धिमन्त इव तस्य भूपतेः"
  },
  {
    "ref": "रघुवंशं->11.56",
    "verse": "ता नराधिपसुता नृपात्मजैस्ते च ताभिरगमन्कृतार्थताम् ।\nसोऽभवद्वरवधूसमागमः प्रत्ययप्रकृतियोगसंनिभः"
  },
  {
    "ref": "रघुवंशं->11.57",
    "verse": "एवमात्तरतिरात्मसंभवांस्तान्निवेश्य चतुरोऽपि तत्र सः ।\nअध्वसु त्रिषु विसृष्टमैथिलः स्वां पुरीं दशरथो न्यवर्तत"
  },
  {
    "ref": "रघुवंशं->11.58",
    "verse": "तस्य जातु मरुतः प्रतीपगा वर्त्मसु ध्वजतरुप्रमाथिनः ।\nचिक्लिशुर्भृशतया वरूथिनीमुत्तटा इव नदीरयाः स्थलीम्"
  },
  {
    "ref": "रघुवंशं->11.59",
    "verse": "लक्ष्यते स्म तदनन्तरं रविर्बद्धभीमपरिवेषमण्डलः ।\nवैनतेयशमितस्य भोगिनो भोगवेष्टित इव च्युतो मणिः"
  },
  {
    "ref": "रघुवंशं->11.60",
    "verse": "श्येनपक्षपरिधूसरालकाः सांध्यमेघरुधिरार्द्रवाससः ।\nअङ्गना इव रजस्वला दिशो नो बभूवुरवलोकनक्षमाः"
  },
  {
    "ref": "रघुवंशं->11.61",
    "verse": "भास्करश्च दिशमध्युवास यां तां श्रिताः प्रतिभयं ववासिरे ।\nक्षत्रशोणितपितृक्रियोचितं चोदयन्त्य इव भार्गवं शिवाः"
  },
  {
    "ref": "रघुवंशं->11.62",
    "verse": "तत्प्रतीपपवनादिवैकृतं प्रेक्ष्य शान्तिमधिकृत्य कृत्यविद् ।\nअन्वयुङ्क्त गुरुमीश्वरः क्षितेः स्वन्तमित्यलघयत्स तद्व्यथाम्"
  },
  {
    "ref": "रघुवंशं->11.63",
    "verse": "तेजसः सपदि राशिरुत्थितः प्रादुरास किल वाहिनीमुखे ।\nयः प्रमृज्य नयनानि सैनिकैर्लक्षणीयपुरुषाकृतिश्चिरात्"
  },
  {
    "ref": "रघुवंशं->11.64",
    "verse": "पित्र्यवंशमुपवीतलक्षणं मातृकं च धनुरूर्जितं दधत् ।\nयः ससोम इव घर्मदीधितिः सद्विजिह्व इव चन्दनद्रुमः"
  },
  {
    "ref": "रघुवंशं->11.65",
    "verse": "येन रोषपरुषात्मनः पितुः शासने स्थितिभिदोऽपि तस्थुषा ।\nवेपमानजननीशिरश्छिदा प्रागजीयत घृणा ततो मही"
  },
  {
    "ref": "रघुवंशं->11.66",
    "verse": "अक्षबीजवलयेन निर्बभौ दक्षिणश्रवणसंस्थितेन यः ।\nक्षत्रियान्तकरणैकविंशतेर्व्याजपूर्वगणनामिवोद्वहन्"
  },
  {
    "ref": "रघुवंशं->11.67",
    "verse": "तं पितुर्वधभवेन मन्युना राजवंशनिधनाय दीक्षितम् ।\nबालसूनुरवलोक्य भार्गवं स्वां दशां च विषसाद पार्थिवः"
  },
  {
    "ref": "रघुवंशं->11.68",
    "verse": "नाम राम इति तुल्यमात्मजे वर्तमानमहिते च दारुणे ।\nहृद्यमस्य भयदायि चाभवद्रत्नजातमिव हारसर्पयोः"
  },
  {
    "ref": "रघुवंशं->11.69",
    "verse": "अर्घ्यमर्घ्यमिति वादिनं नृपं सोऽनवेक्ष्य भरताग्रजो यतः ।\nक्षत्रकोपदहनार्चिषं ततः संदधे दृशमुदग्रतारकाम्"
  },
  {
    "ref": "रघुवंशं->11.70",
    "verse": "तेन कार्मुकनिषक्तमुष्टिना राघवो विगतभीः पुरोगतः ।\nअङ्गुलीविवरचारिणं शरं कुर्वता निजगदे युयुत्सुना"
  },
  {
    "ref": "रघुवंशं->11.71",
    "verse": "क्षत्रजातमपकारवैरि मे तन्निहत्य बहुशः शमं गतः ।\nसुप्तसर्प इव दण्डघट्टनाद्रोषितोऽस्मि तव विक्रमश्रवात्"
  },
  {
    "ref": "रघुवंशं->11.72",
    "verse": "मैथिलस्य धनुरन्यपार्थिवैस्त्वं किलानमितपूर्वमक्षणोः ।\nतन्निशम्य भवता समर्थये वीर्यश‍ृङ्गमिव भग्नमात्मनः"
  },
  {
    "ref": "रघुवंशं->11.73",
    "verse": "अन्यदा जगति राम इत्ययं शब्द उच्चरित एव मामगात् ।\nव्रीडमावहति मे स संप्रति व्यस्तवृत्तिरुदयोन्मुखे त्वयि"
  },
  {
    "ref": "रघुवंशं->11.74",
    "verse": "बिभ्रतोऽस्त्रमचलेऽप्यकुण्ठितं द्वौ रुपू मम मतौ समागसौ ।\nधेनुवत्सहरणाच्च हैहयस्त्वं च कीर्तिमपहर्तुमुद्यतः"
  },
  {
    "ref": "रघुवंशं->11.75",
    "verse": "क्षत्रियान्तकरणोऽपि विक्रमस्तेन मामवति नाजिते त्वयि ।\nपावकस्य महिमा स गण्यते कक्षवज्जलति सागरेऽपि यः"
  },
  {
    "ref": "रघुवंशं->11.76",
    "verse": "विद्धि चात्तबलमोजसा हरेरैश्वरं धनुरभाजि यत्त्वया ।\nखातमूलमनिलो नदीरयैः पातयत्यपि मृदुस्तटद्रुमम्"
  },
  {
    "ref": "रघुवंशं->11.77",
    "verse": "तन्मदीयमिदमायुधं ज्यया संगमय्य सशरं विकृष्यताम् ।\nतिष्ठतु प्रधवमेवमप्यहं तुल्यबाहुतरसा जितस्त्वया"
  },
  {
    "ref": "रघुवंशं->11.78",
    "verse": "कातरोऽसि यदि वोद्गतार्चिषा तर्जितः परशुधारया मम ।\nज्यानिघातकठिनाङ्गुलिर्वृथा बध्यतामभययाचनाञ्जलिः"
  },
  {
    "ref": "रघुवंशं->11.79",
    "verse": "एवमुक्तवति भीमदर्शने भार्गवे स्मितविकम्पिताधरः ।\nतद्धनुर्ग्रहणमेव राघवः प्रत्यपद्यत समर्थमुत्तरम्"
  },
  {
    "ref": "रघुवंशं->11.80",
    "verse": "पूर्वजन्मधनुषा समागतः सोऽतिमात्रलघुदर्शनोऽभवत् ।\nकेवलोऽपि सुभगो नवाम्बुदः किं पुनस्त्रिदशचापलाञ्छितः"
  },
  {
    "ref": "रघुवंशं->11.81",
    "verse": "तेन भूमिनिहितैककोटि तत्कार्मुकं च बलिनाधिरोपितम् ।\nनिष्प्रभश्च रिपुरास भूभृतां धूमशेष इव धूमकेतनः"
  },
  {
    "ref": "रघुवंशं->11.82",
    "verse": "तावुभावपि परस्परस्थितौ वर्धमानपरिहीनतेजसौ ।\nपश्यति स्म जनता दिनात्यये पार्वणौ शशिदिवाकराविव"
  },
  {
    "ref": "रघुवंशं->11.83",
    "verse": "तं कृपामुदुरवेक्ष्य भार्गवं राघवः स्खलितवीर्यमात्मनि ।\nस्वं च संहितममोघमाशुगं व्याजहार हरसूनुसंनिभः"
  },
  {
    "ref": "रघुवंशं->11.84",
    "verse": "न प्रहर्तुमलमस्मि निर्दयं विप्र इत्यभिभत्यपि त्वयि ।\nशंस किं गतिमनेन पत्रिणा हन्मि लोकमुत ते मखार्जितम्"
  },
  {
    "ref": "रघुवंशं->11.85",
    "verse": "प्रत्युवाच तमृषिर्न तत्त्वतस्त्वां न वेद्मि पुरुषं पुरातनम् ।\nगां गतस्य तव धाम वैष्णवं कोपितो ह्यसि मया दिदृक्षुणा"
  },
  {
    "ref": "रघुवंशं->11.86",
    "verse": "भस्मसात्कृतवतः पितृद्विषः पात्रसाच्च वसुधां ससागराम् ।\nआहितो जयविपर्ययोऽपि मे श्लाघ्य एव परमेष्ठिना त्वया"
  },
  {
    "ref": "रघुवंशं->11.87",
    "verse": "तद्गतिं मतिमतां वरेप्सितां पुण्यतीर्थगमनाय रक्ष मे ।\nपीडयिष्यति न मां खिलीकृता स्वर्गपद्धतिरमोघलोलुपम्"
  },
  {
    "ref": "रघुवंशं->11.88",
    "verse": "प्रत्यपद्यत तथेति राघवः प्राङ्मुखश्च विससर्ज सायकम् ।\nभार्गवस्य सुकृतोऽपि सोऽभवत्स्वर्गमार्गपरिघो दुरत्ययः"
  },
  {
    "ref": "रघुवंशं->11.89",
    "verse": "राघवोऽपि चरणौ तपोनिधेः क्षम्यतामिति वदन्समस्पृशत् ।\nनिर्जितेषु तरसा तरस्विनां शत्रुषु प्रणतिरेव कीर्तये"
  },
  {
    "ref": "रघुवंशं->11.90",
    "verse": "राजसत्वमवधूय मातृकं पित्र्यमस्मि गमितः शमं यदा ।\nनन्वनिन्दितफलो मम त्वया निग्रहोऽप्ययमनुगृहीकृतः"
  },
  {
    "ref": "रघुवंशं->11.91",
    "verse": "साधयाम्यहमविघ्नमस्तु ते देवकार्यमुपपादयिष्यतः ।\nऊचिवानिति वचः सलक्ष्मणं लक्ष्मणाग्रजमृषितिरोदधे"
  },
  {
    "ref": "रघुवंशं->11.92",
    "verse": "तस्मिन्गते विजयिनं परिरभ्य रामं\nस्नेहादमन्यत पिता पुनरेव जातम् ।\nतस्याभवत्क्षणशुचः परितोषलाभः\nकक्षाग्निलङ्घिततरोरिव वृष्टिपातः"
  },
  {
    "ref": "रघुवंशं->11.93",
    "verse": "अथ पथि गमयित्वा कॢप्तरम्योपकार्ये\nकतिचिदवनिपालः शर्वरीः शर्वकल्पः ।\nपुरमविशदयोध्यां मैथिलीदर्शनीनां\nकुवलयितगवाक्षां लोचनैरङ्गनानाम्"
  },
  {
    "ref": "रघुवंशं->12.1",
    "verse": "निर्दिष्टविषयस्नेहः स दशान्तमुपेयिवान् ।\nआसीदासन्ननिर्वाणः प्रदीपार्चिरिवोषसि"
  },
  {
    "ref": "रघुवंशं->12.2",
    "verse": "तं कर्णमूलमागत्य रामे श्रीर्न्यस्यतामिति ।\nकैकेयीशङ्कयीवाह पलितच्छद्मना जरा"
  },
  {
    "ref": "रघुवंशं->12.3",
    "verse": "सा पौरान्पौरकान्तस्य रामस्याभ्युदयश्रुतिः ।\nप्रत्येकं ह्रादयांचक्रे कुल्येनोद्यानपादपान्"
  },
  {
    "ref": "रघुवंशं->12.4",
    "verse": "तस्याभिषेकसंभारे कल्पितं क्रूरनिश्चया ।\nदूषयामास कैकेयी शोकोष्णैः पार्थिवाश्रुभिः"
  },
  {
    "ref": "रघुवंशं->12.5",
    "verse": "सा किलाश्वासिता चण्डी भर्त्रा तत्संश्रुतौ वरौ ।\nउद्ववामेन्द्रसिक्ता भूर्बिलमग्नाविवोरगौ"
  },
  {
    "ref": "रघुवंशं->12.6",
    "verse": "तयोश्चतुर्दशैकेन रामं प्राव्राजयत्समाः ।\nद्वितीयेन सुतस्यैच्छद्वैधव्यैकफलां श्रियम्"
  },
  {
    "ref": "रघुवंशं->12.7",
    "verse": "पित्रा दत्तं रुदन्रामः प्राङ्महीं प्रत्यपद्यत ।\nपश्चाद्वनाय गच्छेति तदाज्ञां मुदितोऽग्रहीत्"
  },
  {
    "ref": "रघुवंशं->12.8",
    "verse": "दधतो मङ्गलक्षौमे वसानस्य च वल्कले ।\nददृशुर्विस्मितास्तस्य मुखरागं समं जनाः"
  },
  {
    "ref": "रघुवंशं->12.9",
    "verse": "स सीतालक्ष्मणसखः सत्याद्गुरुमलोपयन् ।\nविवेश दण्डकारण्यं प्रत्येकं च सतां मनः"
  },
  {
    "ref": "रघुवंशं->12.10",
    "verse": "राजापि तद्वियोगार्तः स्मृत्वा शापं स्वकर्मजम् ।\nशरीरत्यागमात्रेण शुद्धिलाभमन्यत"
  },
  {
    "ref": "रघुवंशं->12.11",
    "verse": "विप्रोषितकुमारं तद्राज्यमस्तमितेश्वरम् ।\nरन्ध्रान्वेषणदक्षाणां द्विषामामिषततां ययौ"
  },
  {
    "ref": "रघुवंशं->12.12",
    "verse": "अथानाथाः प्रकृतयो मातृबन्धुनिवासिनम् ।\nमौलैरानाययामासुर्भरतं स्तम्भिताश्रुभिः"
  },
  {
    "ref": "रघुवंशं->12.13",
    "verse": "श्रुत्वा तथाविधं मृत्युं कैकेयीतनयः पितुः ।\nमातुर्न केवलं स्वस्याः श्रियोऽप्यासीत्पराङ्मुखः"
  },
  {
    "ref": "रघुवंशं->12.14",
    "verse": "ससैन्यश्चान्वगाद्रामं दर्शितानाश्रमालयैः ।\nतस्य पश्यन्ससौमित्रेरुदश्रुर्वसतिद्रुमान्"
  },
  {
    "ref": "रघुवंशं->12.15",
    "verse": "चित्रकूटवनस्थं च कथितस्वर्गतिर्गुरोः ।\nलक्ष्म्या निमन्त्रयांचक्रे तमनुच्छिष्टसंपदा"
  },
  {
    "ref": "रघुवंशं->12.16",
    "verse": "स हि प्रथमजे तस्मिन्नकृतश्रीपरिग्रहे ।\nपरिवेत्तारमात्मानं मेने स्वीकरणाद्भुवः"
  },
  {
    "ref": "रघुवंशं->12.17",
    "verse": "तमशक्यमपाक्रष्टुं निदेशात्स्वर्गिणः पितुः ।\nययाचे पादुके पश्चात्कर्तुं राज्याधिदेवते"
  },
  {
    "ref": "रघुवंशं->12.18",
    "verse": "स विसृष्टस्तथेत्युक्त्वा भ्रात्रा नैवाविशत्पुरीम् ।\nनन्दिग्रामगतस्तस्य राज्यं न्यासमिवाभुनक्"
  },
  {
    "ref": "रघुवंशं->12.19",
    "verse": "दृढभक्तिरिति ज्येष्ठे राज्यतृष्णापराङ्मुखः ।\nमातुः पापस्य भरतः प्रायश्चित्तमिवाकरोत्"
  },
  {
    "ref": "रघुवंशं->12.20",
    "verse": "रामोऽपि सह वैदेह्या वने वन्येन वर्तयन् ।\nचचार सानुजः शान्तो वृद्धेक्ष्वाकुव्रतं युवा"
  },
  {
    "ref": "रघुवंशं->12.21",
    "verse": "प्रभावस्तम्भितच्छायमाश्रितः स वनस्पतिम् ।\nकदाचिदङ्के सीतायाः शिश्ये किंचिदिव श्रमात्"
  },
  {
    "ref": "रघुवंशं->12.22",
    "verse": "ऐन्द्रः किल नखैस्तस्या विददार स्तनौ द्विजः ।\nप्रियोपभोगचिह्नेषु पौरोभाग्यमिवाचरन्"
  },
  {
    "ref": "रघुवंशं->12.23",
    "verse": "तस्मिन्नस्थदिषीकास्त्रं रामो रामावबोधितः ।\nआत्मानं मुमुचे तस्मादेकनेत्रव्ययेन सः"
  },
  {
    "ref": "रघुवंशं->12.24",
    "verse": "रामस्त्वासन्नदेशत्वाद्भरतागमनं पुनः ।\nआशङ्क्योत्सुकसारङ्गां चित्रकूटस्थलीं जहौ"
  },
  {
    "ref": "रघुवंशं->12.25",
    "verse": "प्रययावातिथेयेषु वसन्नृषिकुलेषु सः ।\nदक्षिणां दिशमृक्षेषु वार्षिकेष्विव भास्करः"
  },
  {
    "ref": "रघुवंशं->12.26",
    "verse": "बभौ तमनुगच्छन्ती विदेहाधिपतेः सुता ।\nप्रतिषिद्धापि कैकेय्या लक्ष्मीरिव गुणोन्मुखी"
  },
  {
    "ref": "रघुवंशं->12.27",
    "verse": "अनसूयातिसृष्टेन पुण्यगन्धेन काननम् ।\nसा चकाराङ्गरागेण पुष्पोच्चलितषट्पदम्"
  },
  {
    "ref": "रघुवंशं->12.28",
    "verse": "संध्याभ्रकपिशस्तस्य विराधो नाम राक्षसः ।\nअतिष्ठन्मार्गमावृत्य रामस्येन्दोरिव ग्रहः"
  },
  {
    "ref": "रघुवंशं->12.29",
    "verse": "स जहार तयोर्मध्ये मैथिलीं लोकशोषणः ।\nनभोनभस्ययोर्वृष्टिमवग्रह इवान्तरे"
  },
  {
    "ref": "रघुवंशं->12.30",
    "verse": "तं विनिष्पिष्य काकुत्स्थौ पुरा दूषयति स्थलीम् ।\nगन्धेनाशुचिना चेति वसुधायां निचख्नतुः"
  },
  {
    "ref": "रघुवंशं->12.31",
    "verse": "पञ्चवट्यां ततो रामः शासनात्कुम्भजन्मनः ।\nअनपोढस्थितिस्तस्थौ विन्ध्याद्रिः प्रकृताविव"
  },
  {
    "ref": "रघुवंशं->12.32",
    "verse": "रावणावरजा तत्र राघवं मदनातुरा ।\nअभिपेदे निदाघार्ता व्यालीव मलयद्रुमम्"
  },
  {
    "ref": "रघुवंशं->12.33",
    "verse": "सा सीतासंनिधावेव तं वव्रे कथितान्वया ।\nअत्यारूढो हि नारीणामकालज्ञो मनोभवः"
  },
  {
    "ref": "रघुवंशं->12.34",
    "verse": "कलत्रवानहं बाले कनीयांसं भजस्व मे।\nइति रामो वृषस्यन्तीं वृषस्कन्धः शशास ताम्"
  },
  {
    "ref": "रघुवंशं->12.35",
    "verse": "ज्येष्ठाभिगमनात्पूर्वं तेनाप्यनभिनन्दिताम् ।\nसाऽभूद्रामाश्रया भूयो नदीवोभयकूलभाक्"
  },
  {
    "ref": "रघुवंशं->12.36",
    "verse": "संरम्भं मैथिलीहासः क्षणसौम्यां निनाय ताम् ।\nनिवातस्तिमितां वेलां चन्द्रोदय इवोदधेः"
  },
  {
    "ref": "रघुवंशं->12.37",
    "verse": "फलमस्योपहासस्य सद्यः प्राप्स्यसि पश्य माम् ।\nमृग्याः परिभवो व्याघ्र्यामित्यवेहि त्वया कृतम्"
  },
  {
    "ref": "रघुवंशं->12.38",
    "verse": "इत्युक्त्वा मैथिलीं भर्तुरङ्के निविशतीं भयात् ।\nरूपं शूर्पणखा नाम्नः सदृशं प्रत्यपद्यत"
  },
  {
    "ref": "रघुवंशं->12.39",
    "verse": "लक्ष्मणः प्रथमं श्रुत्वा कोकिलामञ्जुवादिनीम् ।\nशिवाघोरस्वनां पश्चाद्बुबुधे विकृतेति ताम्"
  },
  {
    "ref": "रघुवंशं->12.40",
    "verse": "पर्णशालामथ क्षिप्रं विकृष्टासिः प्रविश्य सः ।\nवैरूप्यपौनरुक्त्येन भीषणां तामयोजयत्"
  },
  {
    "ref": "रघुवंशं->12.41",
    "verse": "सा वक्रनखधारिण्या वेणुकर्कशपर्वया ।\nअङ्कुशाकारयाङ्गुल्या तावतर्जयदम्बरे"
  },
  {
    "ref": "रघुवंशं->12.42",
    "verse": "प्राप्य चाशु जनस्थानं खरादिभ्यस्तथाविधम् ।\nरामोपक्रममाचख्यौ रक्षःपरिभवं नवम्"
  },
  {
    "ref": "रघुवंशं->12.43",
    "verse": "मुखावयवलूनां तां नैरृता यत्पुरो दधुः ।\nरामाभियायिनां तेषां तदेवाभूदमङ्गलम्"
  },
  {
    "ref": "रघुवंशं->12.44",
    "verse": "उदायुधानात्पततस्तान्दृप्तान्प्रेक्ष्य राघवः ।\nनिदधे विजयाशंसां चापे सीतां च लक्ष्मणे"
  },
  {
    "ref": "रघुवंशं->12.45",
    "verse": "एको दाशरथिः कामं यातुधानाः सहस्रशः ।\nते तु यावन्त एवाजौ तावांश्च ददृशे स तैः"
  },
  {
    "ref": "रघुवंशं->12.46",
    "verse": "असज्जनेन काकुत्स्थः प्रयुक्तमथ दूषणम् ।\nन चक्षमे शुभाचारः स दूषणमिवात्मनः"
  },
  {
    "ref": "रघुवंशं->12.47",
    "verse": "तं शरैः प्रतिजग्राह खरत्रिशिरसौ च सः ।\nक्रमशस्ते पुनस्तस्य चापात्सममिवोद्ययुः"
  },
  {
    "ref": "रघुवंशं->12.48",
    "verse": "तैस्त्रयाणां शितैर्बाणैर्यथापूर्वविशुद्धिभिः ।\nआयुर्देहातिगैः पीतं रुधिरं तु पतत्रिभिः"
  },
  {
    "ref": "रघुवंशं->12.49",
    "verse": "तस्मिन्रामशरोत्कृत्ते बले महति रक्षसाम् ।\nउत्थितं ददृशेऽन्न्यच्च कबन्धेभ्यो न किंचन"
  },
  {
    "ref": "रघुवंशं->12.50",
    "verse": "सा बाणवर्षिणं रामं योधयित्वा सुरद्विषाम् ।\nअप्रबोधाय सुष्वाप गृध्रच्छाये वरूथिनी"
  },
  {
    "ref": "रघुवंशं->12.51",
    "verse": "राघवास्त्रविदीर्णानां रावणं प्रति रक्षसाम् ।\nतेषां शूर्पणखैवैका दुष्प्रवृत्तिहराऽभवत्"
  },
  {
    "ref": "रघुवंशं->12.52",
    "verse": "निग्रहात्स्वसुराप्तानां वधाच्च धनदानुजः ।\nरामेण निहितं मेने पदं दशसु मूर्धसु"
  },
  {
    "ref": "रघुवंशं->12.53",
    "verse": "रक्षसा मृगरूपेण वञ्चयित्वा स राघवौ ।\nजहार सीतां पक्षीन्द्रप्रयासक्षणविघ्नितः"
  },
  {
    "ref": "रघुवंशं->12.54",
    "verse": "तौ सीतावेषिणौ गृध्रं लूनपक्षमपश्यताम् ।\nप्राणैर्दशरथप्रीतेरनृणं कण्ठवर्तिभिः"
  },
  {
    "ref": "रघुवंशं->12.55",
    "verse": "स रावणहृतां ताभ्यां वचसाचष्ट मैथिलीम् ।\nआत्मनः सुमहत्कर्म व्रणैरावेद्य संस्थितः"
  },
  {
    "ref": "रघुवंशं->12.56",
    "verse": "तयोस्तस्मिन्नवीभूतपितृव्यापतिशोकयोः ।\nपितरीवाग्निसंस्कारात्परा ववृतिरे क्रियाः"
  },
  {
    "ref": "रघुवंशं->12.57",
    "verse": "वधनिर्धूतशापस्य कबन्धस्योपदेशतः ।\nमुमूर्च्छ सख्यं रामस्य समानव्यसने हरौ"
  },
  {
    "ref": "रघुवंशं->12.58",
    "verse": "स हत्वा वालिनं वीरस्तत्पदे चिरकाङ्क्षिते ।\nधातोः स्थान इवादेशं सुग्रीवं संन्यवेशयत्"
  },
  {
    "ref": "रघुवंशं->12.59",
    "verse": "इतस्ततश्च वैदेहीमन्वेष्टुं भर्तृचोदिताः ।\nकपयश्चेरुरार्तस्य रामस्येव मनोरथाः"
  },
  {
    "ref": "रघुवंशं->12.60",
    "verse": "प्रवृत्तावुपलब्धायां तस्याः संपातिदर्शनात् ।\nमारुतिः सागरं तीर्णः संसारमिव निर्ममः"
  },
  {
    "ref": "रघुवंशं->12.61",
    "verse": "दृष्टा विचिन्वता तेन लङ्कायां राक्षसीवृता ।\nजानकी विषवल्लीभिः परितेव महौषधिः"
  },
  {
    "ref": "रघुवंशं->12.62",
    "verse": "तस्यै भर्तुरभिज्ञानमङ्गुलीयं ददौ कपिः ।\nप्रत्युद्गतमिवानुष्णैस्तदानन्दाश्रुबिन्दुभिः"
  },
  {
    "ref": "रघुवंशं->12.63",
    "verse": "निर्वाप्य प्रियसंदेशैः सीतामक्षवधोद्धतः ।\nस ददाह पुरीं लङ्कां क्षणसोढारिनिग्रहः"
  },
  {
    "ref": "रघुवंशं->12.64",
    "verse": "प्रत्यभिज्ञानरत्नं च रामायादर्शयत्कृती ।\nहृदयं स्वयमायातं वैदेह्या इव मूर्तिमत्"
  },
  {
    "ref": "रघुवंशं->12.65",
    "verse": "स प्राप हृदयन्यस्तमणिस्पर्शनिमीलितः ।\nअपयोधरसंसर्गां प्रियालिङ्गननिर्वृतिम्"
  },
  {
    "ref": "रघुवंशं->12.66",
    "verse": "श्रुत्वा रामः प्रियोदन्तं मेने तत्सङ्गमोत्सुकः ।\nमहार्णवपरिक्षेपं लङ्कायाः परिखालघुम्"
  },
  {
    "ref": "रघुवंशं->12.67",
    "verse": "स प्रतस्थेऽरिनाशाय हरिसैन्यैरनुद्रुतः ।\nन केवलं भुवः पृष्ठे व्योम्नि संबाधवर्तिभिः"
  },
  {
    "ref": "रघुवंशं->12.68",
    "verse": "निविष्टमुदधेः कूले तं प्रपाद बिभीषणः ।\nस्नेहाद्राक्षसलक्ष्म्येव बुद्धिमाविश्य चोदितः"
  },
  {
    "ref": "रघुवंशं->12.69",
    "verse": "तस्मै निशाचरैश्वर्यं प्रतिशुश्राव राघवः ।\nकाले खलु समालब्धाः फलं बध्नन्ति नीतयः"
  },
  {
    "ref": "रघुवंशं->12.70",
    "verse": "स सेतुं बन्धयामास प्लवगैर्लवणाम्भसि ।\nरसातलादिवोन्मग्नं शेषं स्वप्नाय शार्ङ्गिणः"
  },
  {
    "ref": "रघुवंशं->12.71",
    "verse": "तेनोत्तीर्य पथा लङ्कां रोधयामास पिङ्गलैः ।\nद्वितीयं हेमप्राकारं कुर्वद्भिरिव वानरैः"
  },
  {
    "ref": "रघुवंशं->12.72",
    "verse": "रणः प्रववृते तत्र भीमः प्लवगरक्षसाम् ।\nदिग्विजृम्भितकाकुत्स्थपौलस्त्यजयघोषणः"
  },
  {
    "ref": "रघुवंशं->12.73",
    "verse": "पादपाविद्धपरिघः शिलानिष्पिष्टमुद्गरः ।\nअतिशस्त्रनखन्यासः शैलरुग्णमतंगजः"
  },
  {
    "ref": "रघुवंशं->12.74",
    "verse": "अथ रामशिरश्छेददर्शनोद्भ्रान्तचेतनाम् ।\nसीतां मायेति शंसन्ती त्रिजटा समजीवयत्"
  },
  {
    "ref": "रघुवंशं->12.75",
    "verse": "कामं जीवति मे नाथ इति सा विजहौ शुचम् ।\nप्राङ्मत्वा सत्यमस्यान्तं जीवितास्मीति लज्जिता"
  },
  {
    "ref": "रघुवंशं->12.76",
    "verse": "गरुडापातविश्लिष्टमेघनादास्त्रबन्धनः ।\nदाशरथ्योः क्षणक्लेशः स्वप्नवृत्त इवाभवत्"
  },
  {
    "ref": "रघुवंशं->12.77",
    "verse": "ततो बिभेद पौलस्त्यः शक्त्या वक्षसि लक्ष्मणम् ।\nरामस्त्वनाहतोऽप्यासीद्विदीर्णहॄदयः शुचा"
  },
  {
    "ref": "रघुवंशं->12.78",
    "verse": "स मारुतिसमानीतमहौषधिहतव्यथः ।\nलङ्कास्त्रीणां पुनश्चक्रे विलापाचार्यकं शरैः"
  },
  {
    "ref": "रघुवंशं->12.79",
    "verse": "स नादं मेघनादस्य धनुश्चेन्द्रायुधप्रभम् ।\nमेघस्येव शरत्कालो न किञ्चित्पर्यशेषयत्"
  },
  {
    "ref": "रघुवंशं->12.80",
    "verse": "कुम्भकर्णः कपीन्द्रेण तुल्यावस्थः स्वसुः कृतः ।\nरुरोध रामं श‍ृङ्गीव टङ्कच्छिन्नमनःशिलः"
  },
  {
    "ref": "रघुवंशं->12.81",
    "verse": "अकाले बोधितो भ्राता प्रियस्वप्नो वृथा भवान् ।\nरामेषुभिरितीवासौ दीर्घनिद्रां प्रवेशितः"
  },
  {
    "ref": "रघुवंशं->12.82",
    "verse": "इतराण्यपि रक्षांसि पेतुर्वानरकोटिषु ।\nरजांसि समरोत्थानि तच्छोणितनदीष्विव"
  },
  {
    "ref": "रघुवंशं->12.83",
    "verse": "निर्ययावथ पौलस्त्यः पुनर्युद्धाय मन्दिरात् ।\nअरावणमरामं वा जगदद्येति निश्चितः"
  },
  {
    "ref": "रघुवंशं->12.84",
    "verse": "रामं पदातिमालोक्य लङ्केशं च वरूथिनम् ।\nहरियुग्यं रथं तस्मै प्रजिघाय पुरंदरः"
  },
  {
    "ref": "रघुवंशं->12.85",
    "verse": "तमाधूतध्वजपटं व्योमगङ्गोर्मिवायुभिः ।\nदेवसूतभुजालम्बी जैत्रमध्यास्त राघवः"
  },
  {
    "ref": "रघुवंशं->12.86",
    "verse": "मातलिस्तस्य माहेन्द्रमामुमोच तनुच्छदम् ।\nयत्रोत्पलदलक्लैब्यमस्त्राण्यापुः सुरद्विषाम्"
  },
  {
    "ref": "रघुवंशं->12.87",
    "verse": "अन्योन्यदर्शनप्राप्तविक्रमावसरं चिरात् ।\nरामरावणयोर्युद्धं चरितार्थमिवाभवत्"
  },
  {
    "ref": "रघुवंशं->12.88",
    "verse": "भुजमूर्धोरुबाहुल्यादेकोऽपि धनदानुजः ।\nददृशे ह्ययथापूर्वो मातृवंश इव स्थितः"
  },
  {
    "ref": "रघुवंशं->12.89",
    "verse": "जेतारं लोकपालानां स्वमुखैरर्चितेश्वरम् ।\nरामस्तुलितकैलासमारातिं बह्वमन्यत"
  },
  {
    "ref": "रघुवंशं->12.90",
    "verse": "तस्य स्फुरति पौलस्त्यः सीतासंगमशंसिनि ।\nनिचखानाधिकक्रोधः शरं सव्येतरे भुजे"
  },
  {
    "ref": "रघुवंशं->12.91",
    "verse": "रावणस्यापि रामास्तो भित्त्वा हृदयमाशुगः ।\nविवेश भुवमाख्यातुमुरगेभ्य इव प्रियम्"
  },
  {
    "ref": "रघुवंशं->12.92",
    "verse": "वचसैव तयोर्वाक्यमस्त्रमस्त्रेण निघ्नतोः ।\nअन्योन्यजयसंरम्भो ववृधे वादिनोरिव"
  },
  {
    "ref": "रघुवंशं->12.93",
    "verse": "विक्रमव्यतिहारेण सामान्याऽभूद्द्वयोरपि ।\nजयश्रीरन्तरा वेदिर्मत्तवारणयोरिव"
  },
  {
    "ref": "रघुवंशं->12.94",
    "verse": "कृतप्रतिकृतप्रीतैस्तयोर्मुक्तां सुरासुरैः ।\nपरस्परशरव्राताः पुष्पवृष्टिं न सेहिरे"
  },
  {
    "ref": "रघुवंशं->12.95",
    "verse": "अयःशङ्कुचितां रक्षः शतघ्नीमथ शत्रवे ।\nहृतां वैवस्वतस्येव कूटशाल्मलिमक्षिपत्"
  },
  {
    "ref": "रघुवंशं->12.96",
    "verse": "राघवो रथमप्राप्तां तामाशां च सुरद्विषाम् ।\nअर्धचन्द्रमुखैर्बाणैश्चिच्छेद कदलीसुखम्"
  },
  {
    "ref": "रघुवंशं->12.97",
    "verse": "अमोघं संदधे चास्मै धनुष्येकधनुर्धरः ।\nब्राह्ममस्त्रं प्रियाशोकशल्यनिष्कर्षणौषधम्"
  },
  {
    "ref": "रघुवंशं->12.98",
    "verse": "तद्व्योम्नि शतधा भिन्नं ददृशे दीप्तिमन्मुखम् ।\nवपुर्महोरगस्येव करालफलमण्डलम्"
  },
  {
    "ref": "रघुवंशं->12.99",
    "verse": "तेन मन्त्रप्रयुक्तेन निमेषार्धादपातयत् ।\nस रावणशिरःपङ्क्तिमज्ञातव्रणवेदनाम्"
  },
  {
    "ref": "रघुवंशं->12.100",
    "verse": "बालार्कप्रतिमेवाप्सु वीचिभिन्ना पतिष्यतः ।\nरराज रक्षःकायस्य कण्ठच्छेदपरम्परा"
  },
  {
    "ref": "रघुवंशं->12.101",
    "verse": "मरुतां पश्यतां तस्य शिरांसि पतितान्यपि ।\nमनो नातिविशस्वास पुनःसंधानशङ्किनाम्"
  },
  {
    "ref": "रघुवंशं->12.102",
    "verse": "अथ मदगुरुपक्षैलोकपालद्विपाना-\nमनुगतमलिवृन्दैर्गण्डभित्तीर्विहाय ।\nउपनतमणिबन्धे मूर्ध्नि पौलस्त्यशत्रोः\nसुरभि सुरविमुक्तं पुष्पवर्षं पपात"
  },
  {
    "ref": "रघुवंशं->12.103",
    "verse": "यन्ता हरेः सपदि संहृतकार्मुकज्य-\nमापृच्छ्य राघवमनुष्ठितदेवकार्यम् ।\nनामाङ्करावणशराङ्कितकेतुयष्टि-\nमूर्ध्वं रथं हरिसहस्रयुजं निनाय"
  },
  {
    "ref": "रघुवंशं->12.104",
    "verse": "रघुपतिरपि जातवेदोविशुद्धां प्रगृह्य प्रियां\nप्रियसुहृदि बिभीषणे संगमय्य श्रियं वैरिणः ।\nरविसुतसहितेन तेनानुयातः ससौमित्रिणा\nभुजविजितविमानरत्नाधिरूढः प्रतस्थे पुरीम्"
  },
  {
    "ref": "रघुवंशं->13.1",
    "verse": "अथात्मनः शब्दगुणं गुणज्ञः पदं विमानेन विगाहमानः ।\nरत्नाकरं वीक्ष्य मिथः स जायां रामाभिधानो हरिरित्युवाच"
  },
  {
    "ref": "रघुवंशं->13.2",
    "verse": "वैदेहि पश्यऽऽमलयाद्विभक्तं मत्सेतुना फेनिलमम्बुराशिम्\nछायापथेनेव शरत्प्रसन्नमाकाशमाविष्कृतचारुतारम्"
  },
  {
    "ref": "रघुवंशं->13.3",
    "verse": "गुरोर्यियक्षोः कपिलेन मेध्ये रसातलं संक्रमिते तुरंगे ।\nतदर्थमुर्वीमवधारयद्भिः पूर्वैः किलायं परिवर्धितो नः"
  },
  {
    "ref": "रघुवंशं->13.4",
    "verse": "गर्भं दधत्यर्कमरीचयोऽस्माद्विवृद्धिमत्राश्नुवते वसूनि ।\nअबिन्धनं वह्निमसौ बिभर्ति प्रह्लादनं ज्योतिरजन्यनेन"
  },
  {
    "ref": "रघुवंशं->13.5",
    "verse": "तां तामवस्थां प्रतिपद्यमानं स्थितं दश व्याप दिशो महिम्ना ।\nविष्णोरिवास्यानवधारणीयमीदृक्तया रूपमियत्ताया वा"
  },
  {
    "ref": "रघुवंशं->13.6",
    "verse": "नाभिप्ररूढाम्बुरुहासनेन संस्तूयमानः प्रथमेन धात्रा ।\nअमुं युगान्तोचितयोगनिद्रः संहृत्य लोकान्पुरुषोऽधिशेते"
  },
  {
    "ref": "रघुवंशं->13.7",
    "verse": "पक्षच्छिदा गोत्रभिदात्तगन्धाः शरण्यमेनं शतशो महीध्राः ।\nनृपा इवोपप्लविनः परेभ्यो धर्मोत्तरं मध्यममाश्रयन्ते"
  },
  {
    "ref": "रघुवंशं->13.8",
    "verse": "रसातलादादिभवेन पुंसा भुवः प्रयुक्तोद्वहनक्रियायाः ।\nअस्याच्छमम्भः प्रलयप्रवृद्धं मुहूर्तवक्त्राभरणं बभूव"
  },
  {
    "ref": "रघुवंशं->13.9",
    "verse": "मुखार्पणेषु प्रकृतिप्रगल्भाः स्वयं तरंगाधरदानदक्षः ।\nअनन्यसामान्यकलत्रवृत्तिः पिबत्यसौ पाययते च सिन्धुः"
  },
  {
    "ref": "रघुवंशं->13.10",
    "verse": "ससत्वमादाय नदीमुखाम्भः संमीलयन्तो विवृताननत्वात् ।\nअमी तिरोभिस्तिमयः सरन्ध्रैरूध्वं वितन्वन्ति जलप्रवाहान्"
  },
  {
    "ref": "रघुवंशं->13.11",
    "verse": "मातंगनक्रैः सहसोत्पतद्भिर्भिन्नान्द्विधा पश्य समुद्रफेनान् ।\nकपोलसंसर्पितया य एषां व्रजन्ति कर्णक्षणचामरत्वम्"
  },
  {
    "ref": "रघुवंशं->13.12",
    "verse": "वेलानिलाय प्रसृता भुजंगा वहोर्मिविस्फूर्जथुनिर्विशेषाः ।\nसूर्यांशुसंपर्कविवृद्धरागैर्व्यज्यन्त एते मणिभिः फणस्थैः"
  },
  {
    "ref": "रघुवंशं->13.13",
    "verse": "तवाधरस्पर्धिषु विद्रुमेषु पर्यस्तमेतत्सहसोर्मिवेगात् ।\nऊर्ध्वाङ्कुरप्रोतमुखं कथंचित्क्लेशादपक्रामति शङ्खयूथम्"
  },
  {
    "ref": "रघुवंशं->13.14",
    "verse": "प्रवृत्तमात्रेण पयांसि पातुमावर्तवेगाद्भ्रमता घनेन ।\nआभाति भूयिष्ठमयं समुद्रः प्रमथ्यमानो गिरिणेव भूयः"
  },
  {
    "ref": "रघुवंशं->13.15",
    "verse": "दूरादयश्चक्रनिभस्य तन्वी तमालतालीवनराजिनीला ।\nआभाति वेला लवणाम्बुराशेर्धारानिबद्धेव कलङ्करेखा"
  },
  {
    "ref": "रघुवंशं->13.16",
    "verse": "वेलानिलः केतकरेणुभिस्ते संभावयत्याननमायताक्षि ।\nमामक्षमं मण्डलकालहानेर्वेत्तीव बिम्बाधरबद्धतृष्णम्"
  },
  {
    "ref": "रघुवंशं->13.17",
    "verse": "एते वयं सैकतभिन्नशुक्तिपर्यस्तमुक्तापटलं पयोधेः ।\nप्राप्ता मुहूर्तेन विमानवेगात्कूलं फलावर्जितपूगमालम्"
  },
  {
    "ref": "रघुवंशं->13.18",
    "verse": "कुरुष्व तावत्करभोरु पश्चान्मार्गे मृगप्रेक्षिणि दृष्टिपातम् ।\nएषा विदूरीभवतः समुद्रात्सकानना निष्पततीव भूमिः"
  },
  {
    "ref": "रघुवंशं->13.19",
    "verse": "क्वचित्पथा संचरते सुराणां क्वचिद्घनानां पततां क्वचिच्च ।\nयथाविधो मे मनसोऽभिलाषः प्रवर्तते पश्य तथा विमानम्"
  },
  {
    "ref": "रघुवंशं->13.20",
    "verse": "असौ महेन्द्रद्विपदानगन्धिस्त्रिमार्गगावीचिविमर्दशीतः ।\nआकाशवायुर्दिनयौवनोत्थानाचामति स्वेदलवान्मुखे ते"
  },
  {
    "ref": "रघुवंशं->13.21",
    "verse": "करेण वातायनलम्बितेन स्पृष्टस्त्वया चण्डि कुतूहलिन्या ।\nआमुञ्चतीवाभरणं द्वितीयमुद्भिन्नविद्युद्वलयो घनस्ते"
  },
  {
    "ref": "रघुवंशं->13.22",
    "verse": "अमी जनस्थानमपोढविघ्नं मत्वा समारब्धनवोटजानि ।\nअध्यासते चीरभृतो यथास्वं चिरोज्झितान्याश्रममण्डलानि"
  },
  {
    "ref": "रघुवंशं->13.23",
    "verse": "सैषा स्थली यत्र विचिन्वता त्वां भ्रष्टं मया नूपुरमेकमुर्व्याम् ।\nअदृष्यत त्वच्चरणारविन्दविश्लेषदुःखादिव बद्धमौनम्"
  },
  {
    "ref": "रघुवंशं->13.24",
    "verse": "त्वं रक्षसा भीरु यतोऽपनीता तं मार्गमेताः कृपया लता मे ।\nअदर्शयन्वक्तुमशक्नुवत्यः शाखाभिरावर्जितपल्लवाभिः"
  },
  {
    "ref": "रघुवंशं->13.25",
    "verse": "मृग्यश्च दर्भाङ्कुरनिर्व्यपेक्षास्तवागतिज्ञं समबोधयन्माम् ।\nव्यापारयन्त्यो दिशि दक्षिणस्यामुत्पक्षराजीनि विलोचनानि"
  },
  {
    "ref": "रघुवंशं->13.26",
    "verse": "एतद्गिरेर्माल्यवतः पुरस्तादाविर्भत्यम्बरलेखि श‍ृङ्गम् ।\nनवं पयो यत्र घनैर्मया च त्वद्विप्रयोगाश्रु समं विसृष्टम्"
  },
  {
    "ref": "रघुवंशं->13.27",
    "verse": "गन्धश्च धाराहतपल्वलानां कादम्बमर्धोद्गतकेसरं च ।\nस्निग्धाश्च केकाः शिखिनां बभूवुर्यस्मिन्नसह्यानि विना त्वया मे"
  },
  {
    "ref": "रघुवंशं->13.28",
    "verse": "पूर्वानुभूतं स्मरता च यत्र कम्पोत्तरं भीरु तवोपगूढम् ।\nगुहाविसारीण्यतिवाहितानि मया कथंचिद्घनगर्जितानि"
  },
  {
    "ref": "रघुवंशं->13.29",
    "verse": "आसारसिक्तक्षितिबाष्पयोगान्मामक्षिणोद्यत्र विभिन्नकोशैः ।\nविडम्ब्यमाना नवकन्दलैस्ते विवाहधूमारुणलोचनश्रीः"
  },
  {
    "ref": "रघुवंशं->13.30",
    "verse": "उपान्तवानीरवनोपगूढान्यालक्षपारिप्लवसारसानि ।\nदूरावतीर्णा पिबतीव खेदादमूनि पम्पासलिलानि दृष्टिः"
  },
  {
    "ref": "रघुवंशं->13.31",
    "verse": "अत्रावियुक्तानि रथङ्गनाम्नामन्योन्यदत्तोत्पलकेसराणि ।\nद्वन्द्वानि दूरान्तरवर्तिना ते मया प्रिये सस्मितमीक्षितानि"
  },
  {
    "ref": "रघुवंशं->13.32",
    "verse": "इमां तटाशोकलतां च तन्वीं स्तनाभिरामस्तबकाभिनम्राम् ।\nत्वत्प्राप्तिबुद्ध्या परिरब्धुकामः सौमित्रिणा साश्रुरहं निषिद्धः"
  },
  {
    "ref": "रघुवंशं->13.33",
    "verse": "अमूर्विमानान्तरलम्बिनीनां श्रुत्वा स्वनं काञ्चनकिङ्किणीनाम् ।\nप्रत्युद्व्रजन्तीव खमुत्पतन्त्यो गोदावरीसारसपङ्क्तयस्त्वाम्"
  },
  {
    "ref": "रघुवंशं->13.34",
    "verse": "एषा त्वया पेशलमध्ययापि घटाम्बुसंवर्धितबालचूता ।\nआनन्दयत्युन्मुखकृष्णसारा दृष्टा चिरात्पञ्चवटी मनो मे"
  },
  {
    "ref": "रघुवंशं->13.35",
    "verse": "अत्रानुगोदं मृगयानिवृत्तस्तरंगवातेन विनीतखेदः ।\nरहस्त्वदुत्सङ्गनिषण्णमूर्धा स्मरामि वानीरगृहेषु सुप्तः"
  },
  {
    "ref": "रघुवंशं->13.36",
    "verse": "भ्रूभेदमात्रेण पदान्मघोनः प्रभ्रंशयां यो नहुषं चकार ।\nतस्याविलाम्भःपरिशुद्धिहेतोर्भौमो मुनेः स्थानपरिग्रहोऽयम्"
  },
  {
    "ref": "रघुवंशं->13.37",
    "verse": "त्रेताग्निधूमाग्रमनिन्द्यकीर्तेस्तस्येदमाक्रान्तविमानमार्गम् ।\nघ्रात्वा हविर्गन्धि रजोविमुक्तः समश्नुते मे लघिमानमात्मा"
  },
  {
    "ref": "रघुवंशं->13.38",
    "verse": "एतन्मुमुनेर्मानिनि शातकर्णेः पञ्चाप्सरो नाम विहारवारि ।\nआभाति पर्यन्तवनं विदूरान्मेघान्तरालक्ष्यमिवेन्दुबिम्बम्"
  },
  {
    "ref": "रघुवंशं->13.39",
    "verse": "पुरा स दर्भाङ्कुरमात्रवृत्तिश्चरन्मृगैः सार्धमृषिर्मघोना ।\nसमाधिभीतेन किलोपनीतः पञ्चाप्सरोयौवनकूटबन्धम्"
  },
  {
    "ref": "रघुवंशं->13.40",
    "verse": "तस्यायमन्तर्हितसौधभाजः प्रसक्तसंगीतमृदङ्गघोषः ।\nवियद्गतः पुष्पकचन्द्रशालाः क्षणं प्रतिश्रुन्मुखराः करोति"
  },
  {
    "ref": "रघुवंशं->13.41",
    "verse": "हविर्भुजामेधवतां चतुर्णां मध्ये ललाटंतपसप्तसप्तिः ।\nअसौ तपस्यत्यपरस्तपस्वी नाम्ना सुतीक्ष्णश्चरितेन दान्तः"
  },
  {
    "ref": "रघुवंशं->13.42",
    "verse": "अमुं सहासप्रहितेक्षणानि व्याजार्धसंदर्शितमेखलानि ।\nनालं विकर्तुं जनितेन्द्रशङ्कं सुराङ्गनाविभ्रमचेष्टितानि"
  },
  {
    "ref": "रघुवंशं->13.43",
    "verse": "एषोऽक्षमालावलयं मृगाणां कण्डूयितारं कुशसूचिलावम् ।\nसभाजने मे भुजमूर्ध्वबाहुः सव्येतरं प्राध्वमितः प्रयुङ्क्ते"
  },
  {
    "ref": "रघुवंशं->13.44",
    "verse": "वाचंयमत्वात्प्रणतिं ममैष कम्पेन किञ्चित्प्रतिगृह्य मूर्ध्नः ।\nदृष्टिं विमानव्यवधानमुक्तां पुनः सहस्रार्चिषि संनिधत्ते"
  },
  {
    "ref": "रघुवंशं->13.45",
    "verse": "अदः शरण्यं शरभङ्गनाम्नस्तपोवनं पावनमाहिताग्नेः ।\nचिराय संतर्प्य समिद्भिरग्निं यो मन्त्रपूतां तनुमप्यहौषीत्"
  },
  {
    "ref": "रघुवंशं->13.46",
    "verse": "छायाविनीताध्वपरिश्रमेषु भूयिष्ठसंभाव्यफलेष्वमीषु ।\nतस्यातिथीनामधुनासपर्या स्थिता सुपुत्रेष्विव पादपेषु"
  },
  {
    "ref": "रघुवंशं->13.47",
    "verse": "धारास्वनोद्गारिदरीमुखोऽसौ श‍ृङ्गाङ्गलग्नाम्बुजवप्रपङ्कः ।\nबध्नाति मे बन्धुरगात्रि चक्षुर्दृप्तः ककुद्मानिव चित्रकूटः"
  },
  {
    "ref": "रघुवंशं->13.48",
    "verse": "एषा प्रसन्नस्तिमितप्रवाहा सरिद्विदूरान्तरभावतन्वी ।\nमन्दाकिनी भाति नगोपकण्ठे मुक्तावली कण्ठगतेव भूमेः"
  },
  {
    "ref": "रघुवंशं->13.49",
    "verse": "अयं सुजातोऽनुगिरं तमालः प्रवालमादाय सुगन्धि यस्य ।\nयवाङ्कुरापाण्डुकपोलशोभी मयावतंसः परिकल्पितस्ते"
  },
  {
    "ref": "रघुवंशं->13.50",
    "verse": "अनिग्रहत्रासविनीतसत्त्वमपुष्पलिङ्गात्फलबन्धिवृक्षम् ।\nवनं तपःसाधनमेतदत्रेराविष्कृतोदग्रतरप्रभावम्"
  },
  {
    "ref": "रघुवंशं->13.51",
    "verse": "अत्राभिषेकाय तपोधनानां सप्तर्षिहस्तोद्धृतहेमपद्माम् ।\nप्रवर्तयामास किलानसूया त्रिस्रोतसं त्र्यम्बकमौलिमालाम्"
  },
  {
    "ref": "रघुवंशं->13.52",
    "verse": "वीरासनैर्ध्यानजुषामृषीणाममी समध्यासितवेदिमध्याः ।\nनिवातनिष्कम्पतया विभान्ति योगाधिरूढा इव शाखिनोऽपि"
  },
  {
    "ref": "रघुवंशं->13.53",
    "verse": "त्वया पुरस्तादुपयाचितो यः सोऽयं वटः श्याम इति प्रतीतः ।\nराशिर्मणीनामिव गारुडानां सपद्मरागः फलितो विभाति"
  },
  {
    "ref": "रघुवंशं->13.54",
    "verse": "क्वचित्प्रभालेपिभिरिन्द्रनीलैर्मुक्तामयी यष्टिरिवानुविद्धा ।\nअन्यत्र माला सितपङ्कजानामिन्दीवरैरुत्खचितान्तरेव"
  },
  {
    "ref": "रघुवंशं->13.55",
    "verse": "क्वचित्खगानां प्रियमानसानां कादम्बसंसर्गवतीव पङ्क्तिः ।\nअन्यत्र कालागुरुदतापत्रा भक्तिर्भुवश्चन्दनकल्पितेव"
  },
  {
    "ref": "रघुवंशं->13.56",
    "verse": "क्वचित्प्रभा चान्द्रमसी तमोभिश्छायाविलीनैः शबलीकृतेव ।\nअन्यत्र शुभ्रा शरदभ्रलेखा रन्ध्रेष्विवालक्ष्यनभःप्रदेशा"
  },
  {
    "ref": "रघुवंशं->13.57",
    "verse": "क्वचिच्च कृष्णोरगभूषणेव भस्माङ्गरागा तनुरीश्वरस्य ।\nपश्यानवद्याङ्गि विभाति गङ्गा भिन्नप्रवाहा यमुनातरङ्गैः"
  },
  {
    "ref": "रघुवंशं->13.58",
    "verse": "समुद्रपत्योर्जलसंनिपाते पूतात्मनामत्र किलाभिषेकात् ।\nतत्त्वावबोधेन विनापि भूयस्तनुत्यजां नास्ति शरीरबन्धः"
  },
  {
    "ref": "रघुवंशं->13.59",
    "verse": "पुरं निषादाधिपतेरिदं तद्यस्मिन्मया मौलिमणिं विहाय ।\nजटासु बद्धास्वरुदत्सुमन्त्रः कैकेयि कामाः फलितास्तवेति"
  },
  {
    "ref": "रघुवंशं->13.60",
    "verse": "पयोधरैः पुण्यजनाङ्गनानां निर्विष्टहेमाम्बुजरेणु यस्याः ।\nब्राह्मं सरः कारणमाप्तवाचो बुद्धेरिवाव्यक्तमुदाहरन्ति"
  },
  {
    "ref": "रघुवंशं->13.61",
    "verse": "जलानि या तीरनिखातयूपा वहत्ययोध्यामनु राजधानीम् ।\nतुरंगमेधावभृथावतीर्णैरिक्ष्वाकुभिः पुण्यतरीकृतानि"
  },
  {
    "ref": "रघुवंशं->13.62",
    "verse": "यां सैकतोत्सङ्गसुखोचितानां प्राज्यैः पयोभिः परिवर्धितानाम् ।\nसामान्यधात्रीमिव मानसं मे संभावयत्युत्तरकोसलानाम्"
  },
  {
    "ref": "रघुवंशं->13.63",
    "verse": "सेयं मदीया जननीव तेन मान्येन राज्ञा सरयूर्वियुक्ता ।\nदूरे वसन्तं शिशिरानिलैर्मां तरंगहस्तैरुपगूहतीव"
  },
  {
    "ref": "रघुवंशं->13.64",
    "verse": "विरक्तसंध्याकपिशं परस्ताद्यतो रजः पार्थिवमुज्जिहीते ।\nशङ्के हनूमत्कथितप्रवृत्तिः प्रत्युद्गतो मां भरतः ससैन्यः"
  },
  {
    "ref": "रघुवंशं->13.65",
    "verse": "अद्धा श्रियं पालितसंगराय प्रत्यर्पयिष्यत्यनघां स साधुः ।\nहत्वा निवृत्ताय मृधे खरादीन्संरक्षितां त्वामिव लक्ष्मणो मे"
  },
  {
    "ref": "रघुवंशं->13.66",
    "verse": "असौ पुरस्कृत्य गुरुं पदातिः पश्चादवस्थापितवाहिनीकः ।\nवृद्धैरमात्यैः सह चीरवासा मामर्घ्यपाणिर्भरतोऽप्युपैति"
  },
  {
    "ref": "रघुवंशं->13.67",
    "verse": "पित्रा विसृष्टां मदपेक्षया यः श्रियं युवाप्यङ्कगतामभोक्ता ।\nइयन्ति वर्षाणि तया सहोग्रमभ्यस्यतीव व्रतमासिधारम्"
  },
  {
    "ref": "रघुवंशं->13.68",
    "verse": "एतावदुक्तवति दाशरथौ तदीया-\nमिच्छां विमानमधिदेवतया विदित्वा ।\nज्योतिष्पथादवतार सविस्मयाभि-\nरुद्वीक्षितं प्रकृतिभिर्भरतानुगाभिः"
  },
  {
    "ref": "रघुवंशं->13.69",
    "verse": "तस्मात्पुरःसरबिभीषणदर्शनेन\nसेवाविचक्षणहरीश्वरदत्तहस्तः ।\nयानादवातरददूरमहीतलेन\nमार्गेण भङ्गिरचितस्फटिकेन रामः"
  },
  {
    "ref": "रघुवंशं->13.70",
    "verse": "इक्ष्वाकुवंशगुरवे प्रयतः प्रणम्य\nस भ्रातरं भरतमर्घ्यपरिग्रहान्ते ।\nपर्यश्रुरस्वजत मूर्धनि चोपजघ्रौ\nतद्भक्त्यपोढपितृराज्यमहाभिषेके"
  },
  {
    "ref": "रघुवंशं->13.71",
    "verse": "श्मश्रुप्रवृद्धिजनिताननविक्रियांश्च\nप्लक्षान्प्ररोहजटिलानिव मन्त्रिवृद्धान् ।\nअन्वग्रहीत्प्रणवतः शुभदृष्टिपातै-\nर्वातानुयोगमधुराक्षरया च वाचा"
  },
  {
    "ref": "रघुवंशं->13.72",
    "verse": "दुर्जातबन्धुरयमृक्षहरीश्वरो मे\nपौलस्त्य एष समरेषु पुरःप्रहर्ता ।\nइत्यादृतेन कथितौ रघुनन्दनेन\nव्युत्क्रम्य लक्ष्मणमुभौ भरतो ववन्दे"
  },
  {
    "ref": "रघुवंशं->13.73",
    "verse": "सौमित्रिणा तदनु संससृजे स चैन-\nमुत्थाप्य नम्रशिरसं भृशमालिलिङ्ग ।\nरूढेन्द्रजित्प्रहरणव्रणकर्कशेन\nक्लिश्यन्निवास्य भुजमध्यमुरस्थलेन"
  },
  {
    "ref": "रघुवंशं->13.74",
    "verse": "रामाज्ञया हरिचमूपतयस्तदानीं\nकृत्वा मनुष्यवपुरारुरुहुर्गजेन्द्रान् ।\nतेषु क्षरत्सु बहुधा मदवारिधाराः\nशैलाधिरोहणसुखान्युपलेभिरेमे"
  },
  {
    "ref": "रघुवंशं->13.75",
    "verse": "सानुप्लवः प्रभुरपि क्षणदाचराणां\nभेजे रथान्दशरथप्रभवानुशिष्टः ।\nमायाविकल्परचितैरपि ये तदीयै-\nर्न स्यन्दनैस्तुलितकृत्रिमभक्तिशोभाः"
  },
  {
    "ref": "रघुवंशं->13.76",
    "verse": "भूयस्ततो रघुपतिर्विलसत्पताक-\nमध्यास्त कामगति सावरजो विमानम् ।\nदोषातनं बुधबृहस्पतियोगदृश्य-\nस्तारापतिस्तरलविद्युदिवाभ्रवृन्दम्"
  },
  {
    "ref": "रघुवंशं->13.77",
    "verse": "तत्रेश्वरेण जगतां प्रलयादिवोर्वीं\nवर्षात्ययेन रुचमभ्रघनादिवेन्दोः।\nरामेण मैथिलसुतां दशकण्ठकृच्छ्रा-\nत्प्रत्युद्धृतां धृतिमतीं भरतो ववन्दे"
  },
  {
    "ref": "रघुवंशं->13.78",
    "verse": "लङ्केश्वरप्रणतिभङ्गदृढव्रतं त-\nद्वन्द्यं युगं चरणयोर्जनकात्मजायाः ।\nजेष्ठानुवृत्तिजटिलं च शिरोऽस्य साधो-\nरन्योन्यपावनमभूदुभयं समेत्य"
  },
  {
    "ref": "रघुवंशं->13.79",
    "verse": "क्रोशार्धं प्रकृतिपुरःसरेण गत्वा\nकाकुत्स्थः स्तिमितजवेन पुष्पकेण ।\nशत्रुघ्नप्रतिविहितोपकार्यमार्यः\nसाकेतोपवनमुदारमध्युवास"
  },
  {
    "ref": "रघुवंशं->14.1",
    "verse": "भर्तुः प्रणाशादथ शोचनीयं दशान्तरं तत्र समं प्रपन्ने ।\nअपश्यतां दाशरथी जनन्यौ छेदादिवोपघ्नतरोर्व्रतत्यौ"
  },
  {
    "ref": "रघुवंशं->14.2",
    "verse": "उभावुभाभ्यां प्रणतौ हतारी यथाक्रमं विक्रमशोभिनौ तौ ।\nविस्पष्टमस्रान्धतया न दृष्टौ ज्ञातौ सुतस्पर्शसुखोपलम्भात्"
  },
  {
    "ref": "रघुवंशं->14.3",
    "verse": "आनन्दजः शोकजमश्रुबाष्पस्तयोरशीतं शिशिरो बिभेद ।\nगङ्गासरय्वोर्जलमुष्णतप्तं हिमाद्रिनिस्यन्द इवावतीर्णः"
  },
  {
    "ref": "रघुवंशं->14.4",
    "verse": "ते पुत्रयोर्नैरृतशस्त्रमार्गानार्द्रानिवाङ्गे सदयं स्पृशन्तौ ।\nअपीप्सितं क्षत्रकुलाङ्गनानां न वीरसूशब्दमकामयेताम्"
  },
  {
    "ref": "रघुवंशं->14.5",
    "verse": "क्लेशावहा भर्तुरलक्षणाहं सीतेति नाम स्वमुदीरयन्ती ।\nस्वर्गप्रतिष्ठस्य गुरोर्महिष्यावभक्तिभेदेन वधूर्ववन्दे"
  },
  {
    "ref": "रघुवंशं->14.6",
    "verse": "उत्तिष्ठ वत्से ननु सानुजोऽसौ वृत्तेन भर्ता शुचिना तवैव ।\nकृच्छ्रं महत्तीर्ण इव प्रियार्हां तामूचतुस्ते प्रियमप्यमिथ्या"
  },
  {
    "ref": "रघुवंशं->14.7",
    "verse": "अथाभिषेकं रघुवंशकेतोः प्रारब्धमानन्दजलैर्जनन्योः ।\nनिर्वर्तयामासुरमात्यवृद्धास्तीर्थाहृतैः काञ्चनकुम्भतोयैः"
  },
  {
    "ref": "रघुवंशं->14.8",
    "verse": "सरित्समुद्रान्सरसीश्च गत्वा रक्षःकपीन्द्रैरुपपादितानि ।\nतस्यापतन्मूर्ध्नि जलानि जिष्णोर्विन्ध्यस्य मेघप्रभवा इवापः"
  },
  {
    "ref": "रघुवंशं->14.9",
    "verse": "तपस्विवेषक्रिययापि तावद्यः प्रेक्षणीयः सुतरां बभूव ।\nराजेन्द्रनेपथ्यविधानशोभा तस्योदितासीत्पुनरुक्तदोषा"
  },
  {
    "ref": "रघुवंशं->14.10",
    "verse": "स मौलरक्षोहरिभिः ससैन्यस्तूर्यस्वनानन्दितपौरवर्गः ।\nविवेश सौधोद्गतलाजवर्षामुत्तोरणामन्वयराजधानीम्"
  },
  {
    "ref": "रघुवंशं->14.11",
    "verse": "सौमित्रिणा सावरजेन मन्दमाधूतबालव्यजनो रथस्थः ।\nधृतातपत्रो भरतेन साक्षादुपायसंघात इव प्रवृद्धः"
  },
  {
    "ref": "रघुवंशं->14.12",
    "verse": "प्रासादकालागुरुधूमराजिस्तस्याः पुरो वायुवशेन भिन्ना ।\nवनान्निवृत्तेन रघूत्तमेन मुक्ता स्वयं वेणिरिवाबभासे"
  },
  {
    "ref": "रघुवंशं->14.13",
    "verse": "श्वश्रूजनानुष्ठितचारुवेषां कर्णीरथस्थां रघुवीरपत्नीम् ।\nप्रासादवातायनदृश्यबन्धैः साकेतनार्योऽञ्जलिभिः प्रणेमुः"
  },
  {
    "ref": "रघुवंशं->14.14",
    "verse": "स्फुरत्प्रभामण्डनमानसूयं सा बिभ्रती शाश्वतमङ्गरागम् ।\nरराज शुद्धेति पुनः स्वपुर्यै संदर्शिता वह्निगतेव भर्त्रा"
  },
  {
    "ref": "रघुवंशं->14.15",
    "verse": "वेश्मानि रामः परिबर्हवन्ति विश्राण्य सौहार्दनिधिः सुहृद्भ्यः ।\nबाष्पायमानो बलिमन्निकेतमालेख्यशेषस्य पितुर्विवेश"
  },
  {
    "ref": "रघुवंशं->14.16",
    "verse": "कृताञ्जलिस्तत्र यदम्ब सत्यान्नाभ्रश्यत स्वर्गफलाद्गुरुर्नः ।\nतच्चिन्त्यमानं सुकृतं तवेति जहार लज्जां भरतस्य मातुः"
  },
  {
    "ref": "रघुवंशं->14.17",
    "verse": "तथैव सुग्रीवबिभीषणादीनुपाचरत्कृत्रिमसंविधाभिः ।\nसंकल्पमात्रोदितसिद्धयस्ते क्रान्ता यथा चेतसि विस्मयेन"
  },
  {
    "ref": "रघुवंशं->14.18",
    "verse": "सभाजनायोपगतान्स दिव्यान्मुनीन्पुरस्कृत्य हतस्य शत्रोः ।\nशुश्राव तेभ्यः प्रभवादि वृत्तं स्वविक्रमे गौरवमादधानम्"
  },
  {
    "ref": "रघुवंशं->14.19",
    "verse": "प्रतिप्रयातेषु तपोधनेषु सुखादविज्ञातगतार्धमासान् ।\nसीतास्वहस्तोपहृताग्र्यपूजान्रक्षःकपीन्द्रान्विससर्ज रामः"
  },
  {
    "ref": "रघुवंशं->14.20",
    "verse": "तच्चात्मचिन्तासुलभं विमानं हृतं सुरारेः सह जीवितेन ।\nकैलासनाथोद्वहनाय भूयः पुष्पं दिवः पुष्पकमन्वमंस्त"
  },
  {
    "ref": "रघुवंशं->14.21",
    "verse": "पितुर्नियोगाद्वनवासमेवं निस्तीर्य रामः प्रतिपन्नराज्यः ।\nधर्मार्थकामेषु समां प्रपेदे यथा तथैवावरजेषु वृत्तिम्"
  },
  {
    "ref": "रघुवंशं->14.22",
    "verse": "सर्वासु मातुष्वपि वत्सलत्वात्स निर्विशेषप्रतिपत्तिरासीत् ।\nषडाननापीतपयोधरासु नेता चमूनामिव कृत्तिकासु"
  },
  {
    "ref": "रघुवंशं->14.23",
    "verse": "तेनार्थवाꣳल्लोभपराङ्मुखेन तेन घ्नता विघ्नभयं क्रियावान् ।\nतेनास लोकः पितृमान्विनेत्रा तेनैव शोकापनुदेव पुत्री"
  },
  {
    "ref": "रघुवंशं->14.24",
    "verse": "स पौरकार्याणि समीक्ष्य काले रेमे विदेहाधिपतेर्दुहित्रा ।\nउपस्थितश्चारु वपुस्तदीयं कृत्वोपभोगोत्सुकयेव लक्ष्म्या"
  },
  {
    "ref": "रघुवंशं->14.25",
    "verse": "तयोर्यथाप्रार्थितमिन्द्रियार्थानासेदुषोः सद्मसु चित्रवत्सु ।\nप्राप्तानि दुःखान्यपि दण्डकेषु संचिन्त्यमानानि सुखान्यभूवन्"
  },
  {
    "ref": "रघुवंशं->14.26",
    "verse": "अथाधिकस्निग्धविलोचनेन मुखेन सीता शरपाण्डुरेण ।\nआनन्दयित्री परिणेतुरासीदनक्षरव्यञ्जितदोहदेन"
  },
  {
    "ref": "रघुवंशं->14.27",
    "verse": "तामङ्कमारोप्य कृशाङ्गयष्टिं वर्णान्तराक्रान्तपयोधराग्राम् ।\nविलज्जमानां रहसि प्रतीतः पप्रच्छ रामां रमणोऽभिलाषम्"
  },
  {
    "ref": "रघुवंशं->14.28",
    "verse": "सा दष्टनीवारबलीनि हिंस्रैः संबद्धवैखानसकन्यकानि ।\nइयेष भूयः कुशवन्ति गन्तुं भागीरथीतीरतपोवनानि"
  },
  {
    "ref": "रघुवंशं->14.29",
    "verse": "तस्यै प्रतिश्रुत्य रघुप्रवीरस्तदीप्सितं पार्श्वचरानुयातः ।\nआलोकयिष्यन्मुदितामयोध्यां प्रासादमभ्रंलिहमारुरोह"
  },
  {
    "ref": "रघुवंशं->14.30",
    "verse": "ऋद्धापणं राजपथं स पश्यन्विगाह्यमानां सरयूं च नौभिः ।\nविलासिभिश्चाध्युषितानि पौरैः पुरोपकण्ठोपवनानि रेमे"
  },
  {
    "ref": "रघुवंशं->14.31",
    "verse": "स किंवदन्तीं वदतां पुरोगः स्ववृत्तमुद्दिश्य विशुद्धवृत्तः ।\nसर्पाधिराजोरुभुजोऽपसर्पं पप्रच्छ भद्रं विजितारिभद्रः"
  },
  {
    "ref": "रघुवंशं->14.32",
    "verse": "निर्बन्धपृष्टः स जगाद सर्वं स्तुवन्ति पौराश्चरितं त्वदीयम् ।\nअन्यत्र रक्षोभवनोषितायाः परिग्रहान्मानवदेव देव्याः"
  },
  {
    "ref": "रघुवंशं->14.33",
    "verse": "कलत्रनिन्दागुरुणा किलैवमभ्याहतं कीर्तिविपर्ययेण ।\nअयोघनेनाय इवाभितप्तं वैदेहिबन्धोर्हृदयं विदद्रे"
  },
  {
    "ref": "रघुवंशं->14.34",
    "verse": "किमात्मनिर्वादकथामुपेक्षे जायामदोषामुत संत्यजामि ।\nइत्येकपक्षाश्रयविक्लवत्वादासीत्स दोलाचलचित्तवृत्तिः"
  },
  {
    "ref": "रघुवंशं->14.35",
    "verse": "निश्चित्य चानन्यनिवृत्ति वाच्यं त्यागेन पत्न्याः परिमार्ष्टुमैच्छत् ।\nअपि स्वदेहात्किमुतेन्द्रियार्थाद्यशोधनानां हि यशो गरीयः"
  },
  {
    "ref": "रघुवंशं->14.36",
    "verse": "स संनिपत्यावरजान्हतौजास्तद्विक्रियादर्शनलुप्तहर्षान् ।\nकौलीनमात्माश्रयमाचचक्षे तेभ्यः पुनश्चेदमुवाच वाक्यम्"
  },
  {
    "ref": "रघुवंशं->14.37",
    "verse": "राजर्षिवंशस्य रविप्रसूतेरुपस्थितः पश्यत कीदृशोऽयम् ।\nमत्तः सदाचारशुचेः कलङ्कः पयोदवातादिव दर्पणस्य"
  },
  {
    "ref": "रघुवंशं->14.38",
    "verse": "पौरेषु सोऽहं बहुलीभवन्तमपां तरंगेष्विव तैलबिन्दुम् ।\nसोढुं न तत्पूर्वमवर्णमीशे आलानिकं स्थाणुरिव द्विपेन्द्रः"
  },
  {
    "ref": "रघुवंशं->14.39",
    "verse": "तस्यापनोदाय फलप्रवृत्तावुपस्थितायामपि निर्व्यपेक्षः ।\nत्यक्षामि वैदेहसुतां पुरस्तात्समुद्रनेमिं पितुराज्ञयेव"
  },
  {
    "ref": "रघुवंशं->14.40",
    "verse": "अवैमि चैनामनघेति किंतु लोकापवादो बलवान्मतो मे ।\nछाया हि भूमेः शशिनो मलत्वेनारोपिता शुद्धिमतः प्रजाभिः"
  },
  {
    "ref": "रघुवंशं->14.41",
    "verse": "रक्षोवधान्तो न च मे प्रयासो व्यर्थः स वैरप्रतिमोचनाय ।\nअमर्षणः शोणितकाङ्क्षया किं पदा स्पृशन्तं दशति द्विजिह्वः"
  },
  {
    "ref": "रघुवंशं->14.42",
    "verse": "तदेव सर्गः करुणार्द्रचित्तैर्न मे भवद्भिः प्रतिषेधनीयः ।\nयद्यर्थिता निर्हृतवाच्यशल्यान्प्राणान्मया धारयितुं चिरं वः"
  },
  {
    "ref": "रघुवंशं->14.43",
    "verse": "इत्युक्तवन्तं जनकात्मजायां नितान्तरूक्षाभिनिवेशमीशम् ।\nन कश्चन भ्रातृषु तेषु शक्तो निषेद्धुमासीदनुमोदितुं वा"
  },
  {
    "ref": "रघुवंशं->14.44",
    "verse": "स लक्ष्मणं लक्ष्मणपूर्वजन्मा विलोक्य लोकत्रयगीतकीर्तिः ।\nसौम्येति चाभाष्य यथार्थभाषी स्थितं निदेशे पृथगादिदेश"
  },
  {
    "ref": "रघुवंशं->14.45",
    "verse": "प्रजावती दोहदशंसिनी ते तपोवनेषु स्पृहयालुरेव ।\nस त्वं रथी तद्व्यपदेशनेयां प्रापय्य वाल्मीकिपदं त्यजैनाम्"
  },
  {
    "ref": "रघुवंशं->14.46",
    "verse": "स शुश्रुवान्मातरि भार्गवेन पितुर्नियोगात्प्रहृतं द्विषद्वत् ।\nप्रत्यग्रहीदग्रजशासनं तदाज्ञा गुरूणां? ह्यविचारणीया"
  },
  {
    "ref": "रघुवंशं->14.47",
    "verse": "अथानुकूलश्रवणप्रतीतामत्रस्नुभिर्युक्तधुरं तुरंगैः ।\nरथं सुमन्त्रप्रतिपन्नरश्मिमारोप्य वैदेहसुतां प्रतस्थे"
  },
  {
    "ref": "रघुवंशं->14.48",
    "verse": "सा नीयमाना रुचिरान्प्रदेशान्प्रियंकरो मे प्रिय इत्यनन्दत् ।\nनाबुद्ध कल्पद्रुमतां विहाय जातं तमात्मन्यसिपत्रवृक्षम्"
  },
  {
    "ref": "रघुवंशं->14.49",
    "verse": "जुगूह तस्याः पथि लक्ष्मणो यत्सव्येतरेण स्फुरता तदक्ष्णा ।\nआख्यातमस्यै गुरु भावि दुःखमत्यन्तलुप्तप्रियदर्शनेन"
  },
  {
    "ref": "रघुवंशं->14.50",
    "verse": "सा दुर्निमित्तोपगताद्विषादात्सद्यःपरिम्लानमुखारविन्दा ।\nराज्ञः शिवं सावरजस्य भूयादित्याशशंसे करणैरबाह्यैः"
  },
  {
    "ref": "रघुवंशं->14.51",
    "verse": "गुरोर्नियोगाद्वनितां वनान्ते साध्वीं सुमित्रातनयो विहास्यन् ।\nअवार्यतेवोत्थितवीचिहस्तैर्जह्नोर्दुहित्रा स्थितया पुरस्तात्"
  },
  {
    "ref": "रघुवंशं->14.52",
    "verse": "रथात्स यन्त्रा निगृहीतवाहात्तां भ्रातृजायां पुलिनेऽवतार्य ।\nगङ्गां निषादाहृतनौविशेषस्ततार संधामिव सत्यसंधः"
  },
  {
    "ref": "रघुवंशं->14.53",
    "verse": "अथ व्यवस्थापितवाक्कथंचित्सौमित्रिरन्तर्गतबाष्पकण्ठः ।\nऔत्पातिकं मेघ इवाश्मवर्षं महीपतेः शासनमुज्जगार"
  },
  {
    "ref": "रघुवंशं->14.54",
    "verse": "ततोऽभिषङ्गानिलविप्रविद्धा प्रभ्रश्यमानाभरणप्रसूना ।\nस्वमूर्तिलाभप्रकृतिं धरित्रीं लतेव सीता सहसा जगाम"
  },
  {
    "ref": "रघुवंशं->14.55",
    "verse": "इक्ष्वाकुवंशप्रभवः कथं त्वां त्यजेदकस्मात्पतिरार्यवृत्तः ।\nइति क्षितिः संशयितेव तस्यै ददौ प्रवेशं जननी न तावत्"
  },
  {
    "ref": "रघुवंशं->14.56",
    "verse": "सा लुप्तसंज्ञा न विवेद दुःखं प्रत्यागतासुः समतप्यतान्तः ।\nतस्याः सुमित्रात्मजयत्नलब्धो मोहादभूत्कष्टतरः प्रबोधः"
  },
  {
    "ref": "रघुवंशं->14.57",
    "verse": "न चावदद्भर्तुरवर्णमार्या निराकरिष्णोर्वृजिनादृतेऽपि ।\nआत्मानमेवं स्थिरदुःखभाजं पुनः पुनर्दुष्कृतिनं निनिन्द"
  },
  {
    "ref": "रघुवंशं->14.58",
    "verse": "आश्वास्य रामावरजः सतीं तामाख्यातवाल्मीकिनिकेतमार्गः ।\nनिघ्नस्य मे भर्तृनिदेशरौक्ष्यं देवि क्षमस्वेति बभूव नम्रः"
  },
  {
    "ref": "रघुवंशं->14.59",
    "verse": "सीता तमुत्थाप्य जगाद वाक्यं प्रीतास्मि ते सौम्य चिराय जीव ।\nबिडौजसा विष्णुरिवाग्रजेन भ्रात्रा यदित्थं परवानसि त्वम्"
  },
  {
    "ref": "रघुवंशं->14.60",
    "verse": "श्वश्रूजनं सर्वमनुक्रमेण विज्ञापय प्रापितमत्प्रणामः ।\nप्रजानिषेकं मयि वर्तमानं सूनोरनुध्यायत चेतसेति"
  },
  {
    "ref": "रघुवंशं->14.61",
    "verse": "वाच्यस्त्वया मद्वचनात्स राजा वह्नौ विशुद्धामपि यत्समक्षम् ।\nमां लोकवादश्रवणादहासीः श्रुतस्य किं तत्सदृशं कुलस्य"
  },
  {
    "ref": "रघुवंशं->14.62",
    "verse": "कल्याणबुद्धेरथवा तवायं न कामचारो मयि शङ्कनीयः ।\nममैव जन्मान्तरपातकानां विपाकविस्फूर्जिथुरप्रसह्यः"
  },
  {
    "ref": "रघुवंशं->14.63",
    "verse": "उपस्थितां पूर्वमपात्य लक्ष्मीं वनं मया सार्धमसि प्रपन्नः ।\nतदास्पदं प्राप्य तयातिरोषात्सोढास्मि न त्वद्भवने वसन्ती"
  },
  {
    "ref": "रघुवंशं->14.64",
    "verse": "निशाचरोपप्लुतभर्तृकाणां तपस्विनीनां भवतः प्रसादात् ।\nभूत्वा शरण्या शरणार्थमन्यं कथं प्रपत्स्ये त्वयि दीप्यमाने"
  },
  {
    "ref": "रघुवंशं->14.65",
    "verse": "किंवा तवात्यन्तवियोगमोघे कुर्यामुपेक्षां हतजीवितेऽस्मिन् ।\nस्याद्रक्षणीयं यदि मे न तेजस्तदीयमन्तर्गतमन्तरायः"
  },
  {
    "ref": "रघुवंशं->14.66",
    "verse": "साहं तपः सूर्यनिविष्टदृष्टिरूर्ध्वं प्रसूतेश्चरितुं यतिष्ये ।\nभूयो यथा मे जननान्तरेऽपि त्वमेव भर्ता न च विप्रयोगः"
  },
  {
    "ref": "रघुवंशं->14.67",
    "verse": "नृपस्य वर्णाश्रमपालनं यत्स एव धर्मो मनुना प्रतीतः ।\nनिर्वासिताप्येवमतस्त्वयाहं तपस्विसामान्यमवेक्षणीया"
  },
  {
    "ref": "रघुवंशं->14.68",
    "verse": "तथेति तस्याः प्रतिगृह्य वाचं रामानुजे दृष्टिपथं व्यतीते ।\nसा मुक्तकण्ठं व्यसनातिभाराच्चक्रन्द विग्ना कुररीव भूयः"
  },
  {
    "ref": "रघुवंशं->14.69",
    "verse": "नृत्यं मयूराः कुसुमानि वृक्षा दर्भानुपात्तान्विजहुर्हरिण्यः ।\nतस्याः प्रपन्ने समदुःखभावमत्यन्तमासीद्रुदितं वनेऽपि"
  },
  {
    "ref": "रघुवंशं->14.70",
    "verse": "तामभ्यगच्छद्रुदितानुकारी कविः कुशेध्माहरणाय यातः ।\nनिषादविद्धाण्डजदर्शनोत्थः श्लोकत्वमापद्यत यस्य शोकः"
  },
  {
    "ref": "रघुवंशं->14.71",
    "verse": "तमश्रु नेत्रावरणं प्रमृज्य सीता विलापाद्विरता ववन्दे ।\nतस्यै मुनिर्दोहदलिङ्गदर्शी दाश्वान्सुपुत्राशिषमित्युवाच"
  },
  {
    "ref": "रघुवंशं->14.72",
    "verse": "जाने विसृष्टां प्रणिधानतस्त्वां मिथ्यापवादक्षुभितेन भर्त्रा ।\nतन्मा व्यथिष्ठा विषयान्तरस्त्वं प्राप्तासि वैदेहि पितुर्निकेतम्"
  },
  {
    "ref": "रघुवंशं->14.73",
    "verse": "उत्खातलोकत्रयकण्टकेऽपि सत्यप्रतिज्ञेऽप्यविकत्थनेऽपि ।\nत्वां प्रत्यकस्मात्कलुषप्रवृत्तावस्त्येव मन्युर्भरताग्रजे मे"
  },
  {
    "ref": "रघुवंशं->14.74",
    "verse": "तवोरुकीर्तिः श्वशुरः सखा मे सतां भवोच्छेदकरः पिता ते ।\nधुरि स्थिता त्वं पतिदेवतानां किं तन्न येनासि ममानुकम्प्या"
  },
  {
    "ref": "रघुवंशं->14.75",
    "verse": "तपस्विसंसर्गविनीतसत्त्वे तपोवने वीतभया वसास्मिन् ।\nइतो भविष्यत्यनघप्रसूतेरपत्यसंस्कारमयोविधिस्ते"
  },
  {
    "ref": "रघुवंशं->14.76",
    "verse": "अशून्यतीरां मुनिसंनिवेशैस्तमोपहन्त्रीं तमसां वगाह्य ।\nतत्सैकतोत्सङ्गबलिक्रियाभिः संपत्स्यते ते मनसः प्रसादः"
  },
  {
    "ref": "रघुवंशं->14.77",
    "verse": "पुष्पं फलं चार्तवमाहरन्त्यो बीजं च बालेयमकृष्टरोहि ।\nविनोदयिष्यन्ति नवाभिषङ्गामुदारवाचो मुनिकन्यकास्त्वाम्"
  },
  {
    "ref": "रघुवंशं->14.78",
    "verse": "पयोघटैराश्रमबालवृक्षान्संवर्धयन्ती स्वबलानुरूपैः ।\nअसंशयं प्राक्तनयोपपत्तेः स्तनंधयप्रीतिमवाप्स्यसि त्वम्"
  },
  {
    "ref": "रघुवंशं->14.79",
    "verse": "अनुग्रहप्रत्यभिनन्दिनीं तां वाल्मीकिरादाय दयार्द्रचेताः ।\nसायं मृगाध्यासितवेदिपार्श्वं स्वमाश्रमं शान्तमृगं निनाय"
  },
  {
    "ref": "रघुवंशं->14.80",
    "verse": "तामर्पयामास च शोकदीनां तदागमप्रीतिषु तापसीषु ।\nनिर्विष्टसारां पितृभिर्हिमांशोरन्त्यां कलां दर्श इवौषधीषु"
  },
  {
    "ref": "रघुवंशं->14.81",
    "verse": "ता इङ्गुदीस्नेहकृतप्रदीपमास्तीर्णमेध्याजिनतल्पमन्तः ।\nतस्यै सपर्यानुपदं दिनान्ते निवासहेतोरुटजं वितेरुः"
  },
  {
    "ref": "रघुवंशं->14.82",
    "verse": "तत्राभिषेकप्रयता वसन्ती प्रयुक्तपूजा विधिनातिथिभ्यः ।\nवन्येन सा वल्कलिनी शरीरं पत्युः प्रजासंततये बभार"
  },
  {
    "ref": "रघुवंशं->14.83",
    "verse": "अपि प्रभुः सानुशयोऽधुना स्यात्किमुत्सुकः शक्रजितोऽपि हन्ता ।\nशशंस सीतापरिदेवनान्तमनुष्ठितं शासनमग्रजाय"
  },
  {
    "ref": "रघुवंशं->14.84",
    "verse": "बभूव रामः सहसा सबाष्पस्तुषारवर्षीव सहस्यचन्द्रः ।\nकौलीनभीतेन गृहान्निरस्ता न तेन वैदेहसुता मनस्तः"
  },
  {
    "ref": "रघुवंशं->14.85",
    "verse": "निगृह्य शोकं स्वयमेव धीमान्वर्णाश्रमावेक्षणजागरूकः ।\nस भ्रातृसाधारणभोगमृद्धं राज्यं रजोरिक्तमनाः शशास"
  },
  {
    "ref": "रघुवंशं->14.86",
    "verse": "तामेकभार्यां परिवादभीरोः साध्वीमपि त्यक्तवतो नृपस्य ।\nवक्षस्यसंघट्टसुखं वसन्ती रेजे सपत्नीरहितेव लक्ष्मीः"
  },
  {
    "ref": "रघुवंशं->14.87",
    "verse": "सीतां हित्वा दशमुखरिपुर्नोपमेये यदन्यां\nतस्या एव प्रतिकृतिसखो यत्क्रतूनाजहार ।\nवृत्तान्तेन श्रवणविषयप्रापिणा तेन भर्तुः\nसा दुर्वारं कथमपि परित्यागदुःखं विषेहे"
  },
  {
    "ref": "रघुवंशं->15.1",
    "verse": "कृतसीतापरित्यागः स रत्नाकरमेखलाम् ।\nबुभुजे पृथिवीपालः पृथिवीमेव केवलाम्"
  },
  {
    "ref": "रघुवंशं->15.2",
    "verse": "लवणेन विलुप्तेज्यास्तामिस्रेण तमभ्ययुः ।\nमुनयो यमुनाभाजः शरण्यं शरणार्थिनः"
  },
  {
    "ref": "रघुवंशं->15.3",
    "verse": "अवेक्ष्य रामं ते तस्मिन्न प्रजह्रुः स्वतेजसा ।\nत्राणाभावे हि शापास्त्राः कुर्वन्ति तपसो व्ययम्"
  },
  {
    "ref": "रघुवंशं->15.4",
    "verse": "प्रतिशुश्राव काकुत्स्थस्तेभ्यो विघ्नप्रतिक्रियाम् ।\nधर्मसंरक्षणार्थेव प्रवृत्तिर्भुवि शार्ङ्गिणः"
  },
  {
    "ref": "रघुवंशं->15.5",
    "verse": "ते रामाय वधोपायमाचख्युर्विबुधद्विषः ।\nदुर्जयो लवणः शूली विशूलः प्रार्थ्यतामिति"
  },
  {
    "ref": "रघुवंशं->15.6",
    "verse": "आदिदेशाथ शत्रुघ्नं तेषां क्षेमाय राघवः ।\nकरिष्यन्निव नामास्य यथार्थमरिनिग्रहात्"
  },
  {
    "ref": "रघुवंशं->15.7",
    "verse": "यः कश्चन रघूणां हि परमेकः परंतपः ।\nअपवाद इवोत्सर्गं व्यावर्तयितुमीश्वरः"
  },
  {
    "ref": "रघुवंशं->15.8",
    "verse": "अग्रजेन प्रयुक्ताशीस्ततो दाशरथी रथी ।\nययौ वनस्थलीः पश्यन्पुष्पिताः सुरभीरभीः"
  },
  {
    "ref": "रघुवंशं->15.9",
    "verse": "रामादेशादनुगता सेना तस्यार्थसिद्धये ।\nपश्चादध्यनार्थस्य धातोरधिरिवाभवत्"
  },
  {
    "ref": "रघुवंशं->15.10",
    "verse": "आदिष्टवर्त्मा मुनिभिः स गच्छंस्तपसां वरः ।\nविरराज रथप्रष्ठैर्वालखिल्यैरिवांशुमान्"
  },
  {
    "ref": "रघुवंशं->15.11",
    "verse": "तस्य मार्गवशादेका बभूव वसतिर्यतः ।\nरथस्वनोत्कण्ठमृगे वाल्मीकीये तपोवने"
  },
  {
    "ref": "रघुवंशं->15.12",
    "verse": "तमृषिः पूजयामास कुमारं क्लान्तवाहनम् ।\nतपःप्रभावसिद्धाभिर्विशेषप्रतिपत्तिभिः"
  },
  {
    "ref": "रघुवंशं->15.13",
    "verse": "तस्यामेवास्य यामिन्यामन्तर्वन्ती प्रजावती ।\nसुतावसूत संपन्नौ कोशदण्डाविव क्षितिः"
  },
  {
    "ref": "रघुवंशं->15.14",
    "verse": "संतानश्रवणाद्भ्रातुः सौमित्रिः सौमनस्यवान् ।\nप्राञ्जलिर्मुनिमामन्त्र्य प्रातर्युक्तरथो ययौ"
  },
  {
    "ref": "रघुवंशं->15.15",
    "verse": "स च प्राप मधूपघ्नं कुम्भीनस्याश्च कुक्षिजः ।\nवनात्करमिवादाय सत्त्वराशिमुपस्थितः"
  },
  {
    "ref": "रघुवंशं->15.16",
    "verse": "धूमधूम्रो वसागन्धी ज्वालाबभ्रुशिरोरुहः ।\nक्रव्याद्गणपरीवारश्चिताग्निरिव जंगमः"
  },
  {
    "ref": "रघुवंशं->15.17",
    "verse": "अपशूलं तमासाद्य लवणं लक्ष्मणानुजः ।\nरुरोध संमुखीनो हि जयो रन्ध्रप्रहारिणाम्"
  },
  {
    "ref": "रघुवंशं->15.18",
    "verse": "नातिपर्याप्तमालक्ष्य मत्कुक्षेरद्य भोजनम् ।\nदिष्ट्या त्वमसि मे धात्रा भीतेनेवोपपादितः"
  },
  {
    "ref": "रघुवंशं->15.19",
    "verse": "इति संतर्ज्य शत्रुघ्नं राक्षसस्तज्जिघांसया ।\nप्रांशुमुत्पाटयामास मुस्तास्तम्बमिव द्रुमम्"
  },
  {
    "ref": "रघुवंशं->15.20",
    "verse": "सौमित्रेर्निशितैर्बाणैरन्तरा शकलीकृतः ।\nगात्रं पुष्परजः प्राप न शाखी नैरृतेरितः"
  },
  {
    "ref": "रघुवंशं->15.21",
    "verse": "विनाशात्तस्य वृक्षस्य रक्षस्तस्मै महोपलम् ।\nप्रजिघाय कृतान्तस्य मुष्टिं पृथगिव स्थितम्"
  },
  {
    "ref": "रघुवंशं->15.22",
    "verse": "ऐन्द्रमस्त्रमुपादाय शत्रुघ्नेन स ताडितः ।\nसिकतात्वादपि परं प्रपेदे परमाणुताम्"
  },
  {
    "ref": "रघुवंशं->15.23",
    "verse": "तमुपाद्रवदुद्यम्य दक्षिणं दोर्निशाचरः ।\nएकताल इवोत्पातपवनप्रेरितो गिरिः"
  },
  {
    "ref": "रघुवंशं->15.24",
    "verse": "कार्ष्णेन पत्रिणा शत्रुः स भिन्नहृदयः पतन् ।\nअनिनाय भुवः कम्पं जहाराश्रमवासिनाम्"
  },
  {
    "ref": "रघुवंशं->15.25",
    "verse": "वयसां पङ्क्तयः पेतुर्हतस्योपरि विद्विषः ।\nतत्प्रतिद्वन्द्विनो मूर्ध्नि दिव्याः कुसुमवृष्टयः"
  },
  {
    "ref": "रघुवंशं->15.26",
    "verse": "स हत्वा लवणं वीरस्तदा मेने महौजसः ।\nभ्रातुः सोदर्यमात्मानमिन्द्रजिद्वधशोभिनः"
  },
  {
    "ref": "रघुवंशं->15.27",
    "verse": "तस्य संस्तूयमानस्य चरितार्थैस्तपस्विभिः ।\nशुशुभे विक्रमोदग्रं व्रीडयावनतं शिरः"
  },
  {
    "ref": "रघुवंशं->15.28",
    "verse": "उपकूलं च कालिन्द्याः पुरीं पौरुषभूषणः ।\nनिर्ममे निर्ममोऽर्थेषु मथुरां मधुराकृतिः"
  },
  {
    "ref": "रघुवंशं->15.29",
    "verse": "या सौराज्यप्रकाशाभिर्बभौ पौरविभूतिभिः ।\nस्वर्गाभिष्यन्दवमनं कृत्वेवोपनिवेशिता"
  },
  {
    "ref": "रघुवंशं->15.30",
    "verse": "तत्र सौधगतः पश्यन्यमुनां चक्रवाकिनीम् ।\nहेमभक्तिमतीं भूमेः प्रवेणीमिव पिप्रिये"
  },
  {
    "ref": "रघुवंशं->15.31",
    "verse": "सखा दशरथस्यापि जनकस्य च मन्त्रकृत् ।\nसंचस्कारोभयप्रीत्या मैथिलेयौ यथाविधि"
  },
  {
    "ref": "रघुवंशं->15.32",
    "verse": "स तौ कुशलवोन्मृष्टगर्भक्लेदौ तदाख्यया ।\nकविः कुशलवावेव चकार किल नामतः"
  },
  {
    "ref": "रघुवंशं->15.33",
    "verse": "साङ्गं च वेदमध्याप्य किंचिदुत्क्रान्तशैशवौ ।\nस्वकृतिं गापयामास कविप्रथमपद्धतिम्"
  },
  {
    "ref": "रघुवंशं->15.34",
    "verse": "रामस्य मधुरं वृत्तं गायन्तो मातुरग्रतः ।\nतद्वियोगव्यथां किंचिच्छिथिलीचक्रतुः सुतौ"
  },
  {
    "ref": "रघुवंशं->15.35",
    "verse": "इतरेऽपि रघोर्वंश्यास्त्रयस्त्रेताग्नितेजसः ।\nतद्योगात्पतिवत्नीषु पत्नीष्वासन्द्विसूनवः"
  },
  {
    "ref": "रघुवंशं->15.36",
    "verse": "शत्रुघातिनि शत्रुघ्नः सुबाहौ च बहुश्रुते ।\nमथुराविदिशे सून्वोर्निदधे पूर्वजोत्सुकः"
  },
  {
    "ref": "रघुवंशं->15.37",
    "verse": "भूयस्तपोव्ययो मा भूद्वाल्मीकेरिति सोऽत्यगात् ।\nमैथिलीतनयोद्गीतनिःस्पन्दमृगमाश्रमम्"
  },
  {
    "ref": "रघुवंशं->15.38",
    "verse": "वशी विवेश चायोध्यां रथ्यसंस्कारशोभिनीम् ।\nलवणस्य वधात्पौरैरीक्षितोऽत्यन्तगौरवम्"
  },
  {
    "ref": "रघुवंशं->15.39",
    "verse": "स ददर्श सभामध्ये सभासद्भिरुपस्थितम् ।\nरामं सीतापरित्यागादसामान्यपतिं भुवः"
  },
  {
    "ref": "रघुवंशं->15.40",
    "verse": "तमभ्यनन्दत्प्रणतं लवणान्तकमग्रजः ।\nकालनेमिवधात्प्रीतस्तुराषाडिव शार्ङ्गिणम्"
  },
  {
    "ref": "रघुवंशं->15.41",
    "verse": "स पृष्टः सर्वतो वार्तमाख्यद्राज्ञे न संततिम् ।\nप्रत्यर्पयिष्यतः काले कवेराद्यस्य शासनात्"
  },
  {
    "ref": "रघुवंशं->15.42",
    "verse": "अथ जानपदो विप्रः शिशुमप्राप्तयौवनम् ।\nअवतार्याङ्कशय्यास्थं द्वारि चक्रन्द भूपतेः"
  },
  {
    "ref": "रघुवंशं->15.43",
    "verse": "शोचनीयासि वसुधे या त्वं दशरथाच्च्युता ।\nरामहस्तमनुप्राप्य कष्टात्कष्टतरं गता"
  },
  {
    "ref": "रघुवंशं->15.44",
    "verse": "श्रुत्वा तस्य शुचो हेतुं गोप्ता जिह्राय राघवः ।\nन ह्यकालभवो मृत्युरिक्ष्वाकुपदमस्पृशत्"
  },
  {
    "ref": "रघुवंशं->15.45",
    "verse": "स मुहूर्तं क्षमस्वेति द्विजमाश्वास्य दुःखितम् ।\nयानं सस्मार कौबेरं वैवस्वतजिगीषया"
  },
  {
    "ref": "रघुवंशं->15.46",
    "verse": "आत्तशस्त्रस्तदध्यास्य प्रस्थितः स रघूद्वहः ।\nउच्चचार पुरस्तस्य गूढरूपा सरस्वती"
  },
  {
    "ref": "रघुवंशं->15.47",
    "verse": "राजन् प्रजासु ते कश्चिदपचारः प्रवर्तते ।\nतमन्विष्य प्रशमयेर्भविष्यसि ततः कृती"
  },
  {
    "ref": "रघुवंशं->15.48",
    "verse": "इत्याप्तवचनाद्रामो विनेष्यन्वर्णविक्रियाम् ।\nदिशः पपात पत्रेण वेगनिष्कम्पहेतुना"
  },
  {
    "ref": "रघुवंशं->15.49",
    "verse": "अथ धूमाभिताम्राक्षं वृक्षशाखावलम्बिनम् ।\nददर्श कंचिदैक्ष्वाकस्तपस्यन्तमधोमुखम्"
  },
  {
    "ref": "रघुवंशं->15.50",
    "verse": "पृष्टनामान्वयो राज्ञा स किलाचष्ट धूमपः ।\nआत्मानं शम्बुकं नाम शूद्रं सुरपदार्थिनम्"
  },
  {
    "ref": "रघुवंशं->15.51",
    "verse": "तपस्यनधिकारित्वात्प्रजानां तमघावहम् ।\nशीर्षच्छेद्यं परिच्छिद्य नियन्ता शस्त्रमाददे"
  },
  {
    "ref": "रघुवंशं->15.52",
    "verse": "स तद्वक्त्रं हिमक्लिष्टकिञ्जल्कमिव पङ्कजम् ।\nज्योतिष्कणाहतश्मश्रु कण्ठनालादपातयत्"
  },
  {
    "ref": "रघुवंशं->15.53",
    "verse": "कृतदण्डः स्वयं राज्ञा लेभे शूद्रः सतां गतिम् ।\nतपसा दुश्चरेणापि न स्वमार्गविलङ्घिना"
  },
  {
    "ref": "रघुवंशं->15.54",
    "verse": "रघुनाथोऽप्यगस्त्येन मार्गसंदर्शितात्मना ।\nमहौजसा संयुयुजे शरत्काल इवेन्दुना"
  },
  {
    "ref": "रघुवंशं->15.55",
    "verse": "कुम्भयोनिरलंकारं तस्मै दिव्यपरिग्रहम् ।\nददौ दत्तं समुद्रेण पीतेनेवात्मनिष्क्रयम्"
  },
  {
    "ref": "रघुवंशं->15.56",
    "verse": "स दधन्मैथिलीकण्ठनिर्व्यापारेण बाहुना ।\nपश्चान्निववृते रामः प्राक्परासुर्द्विजात्मजः"
  },
  {
    "ref": "रघुवंशं->15.57",
    "verse": "तस्य पूर्वोदितां निन्दां द्विजः पुत्रसमागतः ।\nस्तुत्वा निवर्तयामास त्रातुर्वैवस्वतादपि"
  },
  {
    "ref": "रघुवंशं->15.58",
    "verse": "तमध्वराय मुक्ताश्वं रक्षःकपिनरेश्वराः ।\nमेघाः सस्यमिवाम्भोभिरभ्यवर्षन्नुपायनैः"
  },
  {
    "ref": "रघुवंशं->15.59",
    "verse": "दिग्भ्यो निमन्त्रिताश्चैनमभिजग्मुर्महर्षयः ।\nन भौमान्येव धिष्ण्यानि हित्वा ज्योतिर्मयान्यपि"
  },
  {
    "ref": "रघुवंशं->15.60",
    "verse": "उपशल्यनिविष्टैस्तैश्चतुर्द्वारमुखी बभौ ।\nअयोध्या सृष्टलोकेव सद्यः पैतामही तनुः"
  },
  {
    "ref": "रघुवंशं->15.61",
    "verse": "श्लाघ्यस्त्यागोऽपि वैदेह्याः पत्युः प्राग्वंशवासिनः ।\nअनन्यजानेः सैवासीद्यस्माज्जाया हिरण्मयी"
  },
  {
    "ref": "रघुवंशं->15.62",
    "verse": "विधेरधिकसंभारस्ततः प्रववृते मखः ।\nआसन्यत्र क्रियाविघ्ना राक्षसा एव रक्षिणः"
  },
  {
    "ref": "रघुवंशं->15.63",
    "verse": "अथ प्राचेतसोपज्ञं रामायणमितस्ततः ।\nमैथिलेयौ कुशलवौ जगतुर्गुरुचोदितौ"
  },
  {
    "ref": "रघुवंशं->15.64",
    "verse": "वृत्तं रामस्य वाल्मीकेः कृतिस्तौ किंनरस्वनौ ।\nकिं तद्येन मनो हर्तुमलं स्यातां न श‍ृण्वताम्"
  },
  {
    "ref": "रघुवंशं->15.65",
    "verse": "रूपे गीते च माधुर्यंतयोस्तज्ज्ञैर्निवेदितम् ।\nददर्श सानुजो रामः शुश्राव च कुतूहली"
  },
  {
    "ref": "रघुवंशं->15.66",
    "verse": "तद्गीतश्रवणैकाग्रा संसदश्रुमुखी बभौ ।\nहिमनिष्यन्दिनी प्रातर्निर्वातेव वनस्थली"
  },
  {
    "ref": "रघुवंशं->15.67",
    "verse": "वयोवेषविसंवादि रामस्य च तयोस्तदा ।\nजनता प्रेक्ष्य सादृश्यं नाक्षिकम्पं व्यतिष्ठत"
  },
  {
    "ref": "रघुवंशं->15.68",
    "verse": "उभयोर्न तथा लोकः प्रावीण्येन विसिष्मिये ।\nनृपतेः प्रीतिदानेषु वीतस्पृहतया यथा"
  },
  {
    "ref": "रघुवंशं->15.69",
    "verse": "गेये को नु विनेता वां कस्य चेयं कृतिः कवेः ।\nइति राज्ञा स्वयं पृष्टौ तौ वाल्मीकिमशंसताम्"
  },
  {
    "ref": "रघुवंशं->15.70",
    "verse": "अथ सावरजो रामः प्राचेतसमुपेयिवान् ।\nऊरीकृत्यात्मनो देहं राज्यमस्मै न्यवेदयत्"
  },
  {
    "ref": "रघुवंशं->15.71",
    "verse": "स तावाख्याय रामाय मैथिलीयौ तदात्मजौ ।\nकविः कारुणिको वव्रे सीतायाः संपरिग्रहम्"
  },
  {
    "ref": "रघुवंशं->15.72",
    "verse": "तात शुद्धा समक्षं नः स्नुषा ते जातवेदसि ।\nदौरात्म्याद्रक्षसस्तां तु नात्रत्याः श्रद्दधुः प्रजाः"
  },
  {
    "ref": "रघुवंशं->15.73",
    "verse": "ताः स्वचारित्र्यमुद्दिश्य प्रत्याययतु मैथिली ।\nततः पुत्रवतीमेनां प्रतिपत्स्ये त्वदाज्ञया"
  },
  {
    "ref": "रघुवंशं->15.74",
    "verse": "इति प्रतिश्रुते राज्ञा जानकीमाश्रमान्मुनिः ।\nशिष्यैरानाययामास स्वसिद्धिं नियमैरिव"
  },
  {
    "ref": "रघुवंशं->15.75",
    "verse": "अन्येद्युरथ काकुत्स्थः संनिपात्य पुरौकसः ।\nकविमाह्वाययामास प्रस्तुतप्रतिपत्तये"
  },
  {
    "ref": "रघुवंशं->15.76",
    "verse": "स्वरसंस्कारवत्यासौ पुत्राभ्यामथ सीतया ।\nऋचेवोदर्चिषं सूर्यं रामं मुनिरुपस्थितः"
  },
  {
    "ref": "रघुवंशं->15.77",
    "verse": "काषायपरिवीतेन स्वपदार्पितचक्षुषा ।\nअन्वमीयत शुद्धेति शान्तेन वपुषैव सा"
  },
  {
    "ref": "रघुवंशं->15.78",
    "verse": "जनास्तदालोकपथात्प्रतिसंहृतचक्षुषः ।\nतस्थुस्तेऽवाङ्मुखाः सर्वे फलिता इव शालयः"
  },
  {
    "ref": "रघुवंशं->15.79",
    "verse": "तां दृष्टिविषये भर्तुर्मुनिरास्थितविष्टरः ।\nकुरु निःसंशयं वत्से स्ववृत्ते लोकमित्यशात्"
  },
  {
    "ref": "रघुवंशं->15.80",
    "verse": "अथ वाल्मीकिशिष्येण पुण्यमावर्जितं पयः ।\nआचम्योदीरयामास सीता सत्यां सरस्वतीम्"
  },
  {
    "ref": "रघुवंशं->15.81",
    "verse": "वाङ्मनःकर्मभिः पत्यौ व्यभिचारो यथा न मे ।\nतथा विश्वंभरे देवि मामन्तर्धातुमर्हसि"
  },
  {
    "ref": "रघुवंशं->15.82",
    "verse": "एवमुक्ते तया साध्व्या रन्ध्रात्सद्योभवाद्भुवः ।\nशातह्रदमिव ज्योतिः प्रभामण्डलमुद्ययौ"
  },
  {
    "ref": "रघुवंशं->15.83",
    "verse": "तत्र नागफणोत्क्षिप्तसिंहासननिषेदुषी ।\nसमुद्ररशना साक्षात्प्रादुरासीद्वसुंधरा"
  },
  {
    "ref": "रघुवंशं->15.84",
    "verse": "सा सीतामङ्कमारोप्य भर्तृप्रणिहितेक्षणाम् ।\nमामेति व्याहरत्येव तस्मिन्पातालमभ्यगात्"
  },
  {
    "ref": "रघुवंशं->15.85",
    "verse": "धरायां तस्य संरम्भं सीताप्रत्यर्पणैषिणः ।\nगुरुर्विधिबलापेक्षी शमयामास धन्विनः"
  },
  {
    "ref": "रघुवंशं->15.86",
    "verse": "ऋषीन्विसृज्य यज्ञान्ते सुहृदश्च पुरस्कृतान् ।\nरामः सीतागतं स्नेहं निदधे तदपत्ययोः"
  },
  {
    "ref": "रघुवंशं->15.87",
    "verse": "युधाजितस्य संदेशात्स देशं सिन्धुनामकम् ।\nददौ दत्तप्रभावाय भरताय भृतप्रजः"
  },
  {
    "ref": "रघुवंशं->15.88",
    "verse": "भरतस्तत्र गन्धर्वान्युधि निर्जित्य केवलम् ।\nआतोद्यं ग्राहयामास समत्याजयदायुधम्"
  },
  {
    "ref": "रघुवंशं->15.89",
    "verse": "स तक्षपुष्कलौ पुत्रौ राजधान्योस्तदाख्ययोः ।\nअभिषिच्याभिषेकार्हौ रामान्तिकमगात्पुनः"
  },
  {
    "ref": "रघुवंशं->15.90",
    "verse": "अङ्गदं चन्द्रकेतुं च लक्ष्मणोऽप्यात्मसंभवौ ।\nशासनाद्रघुनाथस्य चक्रे कारापथेश्वरौ"
  },
  {
    "ref": "रघुवंशं->15.91",
    "verse": "इत्यारोपितपुत्रास्ते जननीनां जनेश्वराः ।\nभर्तृलोकप्रपन्नानां निवापान्विदधुः क्रमात्"
  },
  {
    "ref": "रघुवंशं->15.92",
    "verse": "उपेत्य मुनिवेषोऽथ कालः प्रोवाच राघवम् ।\nरहःसंवादिनौ पश्येदावां यस्तं त्यजेरिति"
  },
  {
    "ref": "रघुवंशं->15.93",
    "verse": "तथेति प्रतिपन्नाय विवृतात्मा नृपाय सः ।\nआचख्यौ दिवमध्यास्व शासनात्परमेष्ठिनः"
  },
  {
    "ref": "रघुवंशं->15.94",
    "verse": "विद्वानपि तयोर्द्वाःस्थः समयं लक्ष्मणोऽभिनत् ।\nभीतो दुर्वाससः शापाद्रामसंदर्शनार्थिना"
  },
  {
    "ref": "रघुवंशं->15.95",
    "verse": "स गत्वा सरयूतीरं देहत्यागेन योगवित् ।\nचकारावितथां भ्रातुः प्रतिज्ञां पूर्वजन्मनः"
  },
  {
    "ref": "रघुवंशं->15.96",
    "verse": "तस्मिन्नात्मचतुर्भागे प्राङ्नाकमधितस्थुषि ।\nराघवः शिथिलं तस्थौ भुवि धर्मस्त्रिपादिव"
  },
  {
    "ref": "रघुवंशं->15.97",
    "verse": "स निवेश्य कुशावत्यां रिपुनागाङ्कुशं कुशम् ।\nशरावत्यां सतां सूक्तैर्जनिताश्रुलवं लवम्"
  },
  {
    "ref": "रघुवंशं->15.98",
    "verse": "उदक्प्रतस्थे स्थिरधीः सानुजोऽग्निपुरःसरः ।\nअन्वितः पतिवात्सल्याद्गृहवर्जमयोध्यया"
  },
  {
    "ref": "रघुवंशं->15.99",
    "verse": "जगृहुस्तस्य चित्तज्ञाः पदवीं हरिराक्षसाः ।\nकदम्बमुकुलस्थूलैरभिवृष्टां प्रजाश्रुभिः"
  },
  {
    "ref": "रघुवंशं->15.100",
    "verse": "उपस्थितविमानेन तेन भक्तानुकम्पिना ।\nचक्रे त्रिदिवनिःश्रेणिः सरयूरनुयायिनाम्"
  },
  {
    "ref": "रघुवंशं->15.101",
    "verse": "यद्गोप्रतरकल्पोऽभूत्संमर्दस्तत्र मज्जताम् ।\nअतस्तदाख्यया तीर्थं पावनं भुवि पप्रथे"
  },
  {
    "ref": "रघुवंशं->15.102",
    "verse": "स विभुर्विबुधांशेषु प्रतिपन्नात्ममूर्तिषु ।\nत्रिदशीभूतपौराणां स्वर्गान्तरमकल्पयत्"
  },
  {
    "ref": "रघुवंशं->15.103",
    "verse": "निर्वर्त्यैवं दशमुखशिरश्छेदकार्यं सुराणां\nविष्वक्सेनः स्वतनुमविशत्सर्वलोकप्रतिष्ठाम् ।\nलङ्कानाथं पवनतनयं चोभयं स्थापयित्वा\nकीर्तिस्तम्भद्वयमिव गिरौ दक्षिणे चोत्तरे च"
  },
  {
    "ref": "रघुवंशं->16.1",
    "verse": "अथेतरे सप्तरघुप्रवीरा ज्येष्ठं पुरोजन्मतया गुणैश्च ।\nचक्रुः कुशं रत्नविशेषभाजं सौभ्रात्रमेषां हि कुलानुकारि"
  },
  {
    "ref": "रघुवंशं->16.2",
    "verse": "ते सेतुवार्तागजबन्धमुखैरभ्युच्छ्रिताः कर्मभिरप्यवन्ध्यैः ।\nअन्योन्यदेशप्रविभागसीमां वेलां समुद्रा इव न व्यतीयुः"
  },
  {
    "ref": "रघुवंशं->16.3",
    "verse": "चतुर्भुजांशप्रभवः स तेषां दानप्रवृत्तेरनुपारतानाम् ।\nसुरद्विपानामिव सामयोनिर्भिन्नोऽष्टधा विप्रससार वंशः"
  },
  {
    "ref": "रघुवंशं->16.4",
    "verse": "अथार्धरात्रे स्तिमितप्रदीपे शय्यागृहे सुप्तजने प्रबुद्धः ।\nकुशः प्रवासस्थकलत्रवेषामदृष्टपूर्वां वनितामपश्यत्"
  },
  {
    "ref": "रघुवंशं->16.5",
    "verse": "सा साधुसाधारणपार्थिवर्द्धेः स्थित्वा पुरस्तात्पुरहूतभासः ।\nजेतुः परेषां जयशब्दपूर्वं तस्याञ्जलिं बन्धुमतो बबन्ध"
  },
  {
    "ref": "रघुवंशं->16.6",
    "verse": "अथानपोढार्गलमप्यगारं छायामिवादर्शतलं प्रविष्टाम् ।\nसविस्मयो दाशरथेस्तनूजः प्रोवाच पूर्वार्धविसृष्टतल्पः"
  },
  {
    "ref": "रघुवंशं->16.7",
    "verse": "लब्धान्तरा सावरणेऽपि गेहे योगप्रभावो न च लक्ष्यते ते ।\nबिभर्षि चाकारमनिर्वृतानां मृणालिनी हैममिवोपरागम्"
  },
  {
    "ref": "रघुवंशं->16.8",
    "verse": "का त्वं शुभे कस्य परिग्रहो वा किं वा मदभ्यागमकारणं ते ।\nआचक्ष्व मत्वा वशिनां रघूणां मनः परस्त्रीविमुखप्रवृत्तिः"
  },
  {
    "ref": "रघुवंशं->16.9",
    "verse": "तमब्रवीत्सा गुरुणानवद्या या नीतपौरा स्वपदोन्मुखेन ।\nतस्याः पुरः संप्रति वीतनाथां जानीहि राजन्नधिदेवतां माम्"
  },
  {
    "ref": "रघुवंशं->16.10",
    "verse": "वस्वौकसारामभिभूय साहं सौराज्यबद्धोत्सवया विभूत्या ।\nसमग्रशक्तौ त्वयि सूर्यवंश्ये सति प्रपन्ना करुणामवस्थाम्"
  },
  {
    "ref": "रघुवंशं->16.11",
    "verse": "विशीर्णतल्पाट्टशतो निवेशः पर्यस्तसालः प्रभुणा विना मे ।\nविडम्बयत्यस्तनिमग्नसूर्यं दिनान्तमुग्रानिलभिन्नमेघम्"
  },
  {
    "ref": "रघुवंशं->16.12",
    "verse": "निशासु भास्वत्कलनूपुराणां यः संचरोऽभूदभिसारिकाणाम् ।\nनदन्मुखोल्काविचितामिषाभिः स वाह्यते राजपथः शिवाभिः"
  },
  {
    "ref": "रघुवंशं->16.13",
    "verse": "आस्फालितं यत्प्रमदाकराग्रैर्मृदङ्गधीरध्वनिमन्वगच्छत् ।\nवन्यैरिदानीं महिषैस्तदम्भः श‍ृङ्गाहतं क्रोशति दीर्घिकाणाम्"
  },
  {
    "ref": "रघुवंशं->16.14",
    "verse": "वृक्षेशया यष्टिनिवासभङ्गान्मृदङ्गशब्दापगमादलास्याः ।\nप्राप्ता दवोल्काहतशेषबर्ह्याः क्रीडामयूरा वनबर्हिणत्वम्"
  },
  {
    "ref": "रघुवंशं->16.15",
    "verse": "सूपानमार्गेषु च येषु रामा निक्षिप्तवत्यश्चरणान्सरागान् ।\nसद्योहतन्यङ्कुभिरस्रदिग्धं व्याघ्रैः पदं तेषु निधीयते मे"
  },
  {
    "ref": "रघुवंशं->16.16",
    "verse": "चित्रद्विपाः पद्मवनावतीर्णाः करेणुभिर्दत्तमृणालभङ्गाः ।\nनखाङ्कुशाघातविभिन्नकुम्भाः संरब्धसिंहप्रहृतं वहन्ति"
  },
  {
    "ref": "रघुवंशं->16.17",
    "verse": "स्तम्भेषु योषित्प्रतियातनानामुत्क्रान्तवर्णक्रमधूसराणाम् ।\nस्तनोत्तरीयाणि भवन्ति सङ्गान्निर्मोकपट्टाः फणिभिर्विमुक्ताः"
  },
  {
    "ref": "रघुवंशं->16.18",
    "verse": "कालान्तरश्यामसुधेषु नक्तमितस्ततो रूढतृणाङ्कुरेषु ।\nत एव मुक्तागुणशुद्धयोऽपि हर्म्येषु मूर्च्छन्ति न चन्द्रपादाः"
  },
  {
    "ref": "रघुवंशं->16.19",
    "verse": "आवर्ज्य शाखां सदयं च यासां पुष्पाण्युपात्तानि विलासिनीभिः ।\nवन्यैः पुलिन्दैरिव वानरैस्ताः क्लिश्यन्त उद्यानलता मदीयाः"
  },
  {
    "ref": "रघुवंशं->16.20",
    "verse": "रात्रावनाविष्कृतदीपभासः कान्तामुखश्रीवियुता दिवापि ।\nतिरस्क्रियन्ते कृमितन्तुजालैर्विच्छन्नधूमप्रसरा गवाक्षाः"
  },
  {
    "ref": "रघुवंशं->16.21",
    "verse": "बलिक्रियावर्जितसैकतानि स्नानीयसंसर्गमनाप्नुवन्ति ।\nउपान्तवानीरगृहाणि दृष्ट्वा शून्यानि दूये सरयूजलानि"
  },
  {
    "ref": "रघुवंशं->16.22",
    "verse": "तदर्हसीमां वसतिं विसृज्य मामभ्युपेतुं कुलराजधानीम् ।\nहित्वा तनुं कारणमानुषीं तां यथा गुरुस्ते परमात्ममूर्तिम्"
  },
  {
    "ref": "रघुवंशं->16.23",
    "verse": "तथेति तस्याः प्रणयं प्रतीतः प्रत्यग्रहीत्प्राग्रहरो रघूणाम् ।\nपूरप्यभिव्यक्तमुखप्रसादा शरीरबन्धेन तिरोबभूव"
  },
  {
    "ref": "रघुवंशं->16.24",
    "verse": "तदद्भुतं संसदि रात्रिवृत्तं प्रातर्द्विजेभ्यो नृपतिः शशंस ।\nश्रुत्वा त एनं कुलराजधान्या साक्षात्पतित्वे वृतमभ्यनन्दन्"
  },
  {
    "ref": "रघुवंशं->16.25",
    "verse": "कुशावतीं श्रोत्रियसात्स कृत्वा यात्रानुकूलेऽहनि सावरोधः ।\nअनुद्रुतो वायुरिवाभ्रवृन्दैः सैन्यैरयोध्याभिमुखः प्रतस्थे"
  },
  {
    "ref": "रघुवंशं->16.26",
    "verse": "सा केतुमालोपवना बृहद्भिर्विहारशैलानुगतेव नागैः ।\nसेना रथोदारगृहा प्रयाणे तस्याभवज्जंगमराजधानी"
  },
  {
    "ref": "रघुवंशं->16.27",
    "verse": "तेनातपत्रामलमण्डलेन प्रस्थापितः पूर्वनिवासभूमिम् ।\nबभौ बलौघः शशिनोदितेन वेलामुदन्वानिव नीयमानः"
  },
  {
    "ref": "रघुवंशं->16.28",
    "verse": "तस्य प्रयातस्य वरूथिनीनां पीडामपर्याप्तवतीव सोढुम् ।\nवसुंधरा विष्णुपदं द्वितीयमध्यारुरोहेव रजश्छलेन"
  },
  {
    "ref": "रघुवंशं->16.29",
    "verse": "उद्यच्छमाना गमनाय पश्चात्पुरो निवेशे पथि च व्रजन्ती ।\nसा यत्र सेना ददृशे नृपस्य तत्रैव सामग्र्यमतिं चकार"
  },
  {
    "ref": "रघुवंशं->16.30",
    "verse": "तस्य द्विपानां मदवारिसेकात्खुराभिघाताच्च तुरंगमाणाम् ।\nरेणुः प्रपेदे प्रथि पङ्कभावं पङ्कोऽपि रेणुत्वमियाय नेतुः"
  },
  {
    "ref": "रघुवंशं->16.31",
    "verse": "मार्गैषिणी सा कटकान्तरेषु वैन्ध्येषु सेना बहुधा विभिन्ना ।\nचकार रेवेव महाविरावा बद्धप्रतिश्रुन्ति गुहामुखानि"
  },
  {
    "ref": "रघुवंशं->16.32",
    "verse": "स धातुभेदारुणयाननेमिः प्रभुः प्रयाणध्वनिमिश्रतूर्यः ।\nव्यलङ्घयद्विन्ध्यमुपायनानि पश्यन्पुलिन्दैरुपपादितानि"
  },
  {
    "ref": "रघुवंशं->16.33",
    "verse": "तीर्थे तदीये गजसेतुबन्धात्प्रतीपगामुत्तरतोस्य गङ्गाम् ।\nअयत्नबालव्यजनीबभूवुर्हंसा नभोलङ्घनलोलपक्षाः"
  },
  {
    "ref": "रघुवंशं->16.34",
    "verse": "स पूर्वजानां कपिलेन रोषाद्भस्मावशेषीकृतविग्रहाणाम् ।\nसुरालयप्राप्तिनिमित्तमम्भस्त्रैस्रोतसं नौलुलितं ववन्दे"
  },
  {
    "ref": "रघुवंशं->16.35",
    "verse": "इत्यध्वनः केचिदहोभिरन्ते कूलं समासाद्य कुशः सरय्वाः ।\nवेदिप्रतिष्ठान्वितताधराणां यूपानपश्यच्छतशो रघूणाम्"
  },
  {
    "ref": "रघुवंशं->16.36",
    "verse": "आधूय शाखाः कुसुमद्रुमाणां स्पृष्ट्वा च शीतान्सरयूतरंगान् ।\nतं क्लान्तसैन्यं कुलराजधान्याः प्रत्युज्जगामोपवनान्तवायुः"
  },
  {
    "ref": "रघुवंशं->16.37",
    "verse": "अथोपशल्ये रिपुमग्नशल्यस्तस्याः पुरः पौरसखा स राजा ।\nकुलध्वजस्तानि चलध्वजानि निवेशयामास बली बलानि"
  },
  {
    "ref": "रघुवंशं->16.38",
    "verse": "तं शिल्पिसंघाः प्रभुणा नियुक्तास्तथागतां संभृतसाधनत्वात् ।\nपुरं नवीचक्रुरपां विसर्गान्मेघा निदाघग्लपितामिवोर्वीम्"
  },
  {
    "ref": "रघुवंशं->16.39",
    "verse": "ततः सपर्यां सपशूपहारां पुरः परार्घ्यप्रतिमागृहायाः ।\nउपोषितैर्वास्तुविधानविद्भिर्निर्वर्तयामास रघुप्रवीरः"
  },
  {
    "ref": "रघुवंशं->16.40",
    "verse": "तस्याः स राजोपपदं निशान्तं कामीव कान्ताहृदयं प्रविश्य ।\nयथार्हमन्यैरनुजीविलोकं संभावयामास यथाप्रधानम्"
  },
  {
    "ref": "रघुवंशं->16.41",
    "verse": "सा मन्दुरासंश्रयिभिस्तुरंगैः शालाविधिस्तम्भगतैश्च नागैः ।\nपूराबभासे विपणिस्थपण्या सर्वाङ्गनद्धाभरणेव नारी"
  },
  {
    "ref": "रघुवंशं->16.42",
    "verse": "वसन्स तस्यां वसतौ रघूणां पुराणशोभामभिरोपितायाम् ।\nन मैथिलेयः स्पृहयांबभूव भर्त्रे दिवो नाप्यलकेश्वराय"
  },
  {
    "ref": "रघुवंशं->16.43",
    "verse": "अथास्य रत्नग्रथितोत्तरीयमेकान्तपाण्डुस्तनलम्बिहारम् ।\nनिःश्वासहार्यांशुकमाजगाम घर्मः प्रियावेशमिवोपदेष्टुम्"
  },
  {
    "ref": "रघुवंशं->16.44",
    "verse": "अगस्त्यचिह्नादयनात्समीपं दिगुत्तरा भास्वति संनिवृत्ते ।\nआनन्दशीतामिव बाष्पवृष्टिं हिमस्रुतिं हैमवतीं ससर्ज"
  },
  {
    "ref": "रघुवंशं->16.45",
    "verse": "प्रवृद्धतापो दिवसोऽतिमात्रमत्यर्थमेव क्षणदा च तन्वी ।\nउभौ विरोधक्रियया विभिन्नौ जायापती सानुशयाविवास्ताम्"
  },
  {
    "ref": "रघुवंशं->16.46",
    "verse": "दिने दिने शैवलवन्त्यधस्तात्सोपानपर्वाणि विमुञ्चदम्भः ।\nउद्दण्डपद्मं गृहदीर्घिकाणां नारीनितम्बद्वयसं बभूव"
  },
  {
    "ref": "रघुवंशं->16.47",
    "verse": "वनेषु सायंतनमल्लिकानां विजृम्भणोद्गन्धिषु कुड्मलेषु ।\nप्रत्येकनिक्षिप्तपदः सशब्दं संख्यामिवैषां भ्रमरश्चकार"
  },
  {
    "ref": "रघुवंशं->16.48",
    "verse": "स्वेदानुविद्धार्धनखक्षताङ्के भूयिष्ठसंदिष्टशिखं कपोले ।\nच्युतं न कर्णादपि कामिनीनां शिरीषपुष्पं सहसा पपात"
  },
  {
    "ref": "रघुवंशं->16.49",
    "verse": "यन्त्रप्रवाहैः शिशिरैः परीतान्रसेन धौतान्मलयोद्भवस्य ।\nशिलाविशेषान्यधिशय्य निन्युर्धारागृहेष्वातपमृद्धिवन्तः"
  },
  {
    "ref": "रघुवंशं->16.50",
    "verse": "स्नानार्द्रमुक्तेष्वनुधूपवासं विन्यस्तसायंतनमल्लिकेषु ।\nकामो वसन्तात्ययमन्दवीर्यः केशेषु लेभे बलमङ्गनानाम्"
  },
  {
    "ref": "रघुवंशं->16.51",
    "verse": "आपिञ्जरा बद्धरजःकणत्वान्मञ्जुर्युदारा शुशुभेऽर्जुनस्य ।\nदग्ध्वापि देहं गिरिशेन रोषात्खण्डीकृता ज्येव मनोभवस्य"
  },
  {
    "ref": "रघुवंशं->16.52",
    "verse": "मनोज्ञगन्धं सहकारभङ्गं पुराणशीधुं नवपाटलं च ।\nसंबध्नता कामिजनेषु दोषाः सर्वे निदाघावधिना प्रमृष्टाः"
  },
  {
    "ref": "रघुवंशं->16.53",
    "verse": "जनस्य तस्मिन्समये विगाढे बभूवतुर्द्वौ सविशेषकान्तौ ।\nतापापनोदक्षमपादसेवौ स चोदयस्थौ नृपतिः शशी च"
  },
  {
    "ref": "रघुवंशं->16.54",
    "verse": "अथोर्मिलोलोन्मदराजहंसे रोधोलतापुष्पवहे सरय्वाः ।\nविहर्तुमिच्छा वनितासखस्य तस्याम्भसि ग्रीष्मसुखे बभूव"
  },
  {
    "ref": "रघुवंशं->16.55",
    "verse": "स तीरभूमौ विहितोपकार्यामानायिभिस्तामपकृष्टनक्राम् ।\nविगाहितुं श्रीमहिमानुरूपं प्रचक्रमे चक्रधरप्रभावः"
  },
  {
    "ref": "रघुवंशं->16.56",
    "verse": "सा तीरसोपानपथावतारादन्योन्यकेयूरविघट्टिनीभिः ।\nसनूपुरक्षोभपदाभिरासीदुद्विग्नहंसा सरिदङ्गनाभिः"
  },
  {
    "ref": "रघुवंशं->16.57",
    "verse": "परस्पराभ्युक्षणतत्पराणां तासां नृपो मज्जनरागदर्शी ।\nनौसंश्रयः पार्श्वगतां किरातीमुपात्ताबालव्यजनां बभाषे"
  },
  {
    "ref": "रघुवंशं->16.58",
    "verse": "पश्यावरोधैः शतशो मदीयैर्विगाह्यमानो गलिताङ्गरागैः ।\nसंध्योदयः साभ्र इवेष वर्णं पुष्यत्यनेकं सरयूप्रवाहः"
  },
  {
    "ref": "रघुवंशं->16.59",
    "verse": "विलुप्तमन्तःपुरसुन्दरीणां यदञ्जनं नौलुलिताभिरद्भिः ।\nतद्बध्नतीभिर्मदरागशोभां विलोचनेषु प्रतिमुक्तमासाम्"
  },
  {
    "ref": "रघुवंशं->16.60",
    "verse": "एता गुरुश्रोणिपयोधरत्वादात्मानमुद्वोढुमशक्नुवत्यः ।\nगाढाङ्गदैर्बाहुभिरप्सु बालाः क्लेशोत्तरं रागवशात्प्लवन्ते"
  },
  {
    "ref": "रघुवंशं->16.61",
    "verse": "अमी शिरीषप्रसवावतंसाः प्रभ्रंशिनो वारिविहारिणीनाम् ।\nपारिप्लवाः स्रोतसि निम्नगायाः शैवाललोलांश्छलयन्ति मीनान्"
  },
  {
    "ref": "रघुवंशं->16.62",
    "verse": "आसां जलास्फालनतत्पराणां मुक्ताफलस्पर्धिषु शीकरेषु ।\nपयोधरोत्सर्पिषु शीर्यमाणः संलक्ष्यते न च्छिदुरोऽपि हारः"
  },
  {
    "ref": "रघुवंशं->16.63",
    "verse": "आवर्तशोभा नतनाभिकान्तेर्भङ्गो भ्रुवां द्वन्द्वचराः स्तनानाम् ।\nजातानि रूपावयवोपमानान्यदूरवर्तीनि विलासिनीनाम्"
  },
  {
    "ref": "रघुवंशं->16.64",
    "verse": "तीरस्थलीबर्हिभिरुत्कलापैः प्रस्निग्धकेकैरभिनन्द्यमानम् ।\nश्रोत्रेषु संमूर्च्छति रक्तमासां गीतानुगं वारिमृदङ्गवाद्यम्"
  },
  {
    "ref": "रघुवंशं->16.65",
    "verse": "संदष्टवस्त्रेष्वबलानितम्बेष्विन्दुप्रकाशान्तरितोडुतुल्याः ।\nअमी जलापूरितसूत्रमार्गा मौनं भजन्ते रशनाकलापाः"
  },
  {
    "ref": "रघुवंशं->16.66",
    "verse": "एताः करोत्पीडितवारिधारा दर्पात्सखीभिर्वदनेषु सिक्ताः ।\nवक्रेतराग्रैरलकैस्तरुण्यश्चूर्णारुणान्वारिलवान्वमन्ति"
  },
  {
    "ref": "रघुवंशं->16.67",
    "verse": "उद्बन्धकेशच्युतपत्रलेखो विश्लेषिमुक्ताफलपत्रवेष्टः ।\nमनोज्ञ एव प्रमदामुखानामम्भोविहाराकुलितोऽपि वेषः"
  },
  {
    "ref": "रघुवंशं->16.68",
    "verse": "स नौविमानादवतीर्य रेमे विलोलहारः सह ताभिरप्सु ।\nस्कन्धावलग्नोद्धृतपद्मिनीकः करेणुभिर्वन्य इव द्विपेन्द्रः"
  },
  {
    "ref": "रघुवंशं->16.69",
    "verse": "ततो नृपेणानुगताः स्त्रियस्ता भ्राजिष्णुना सातिशयं विरेजुः ।\nप्रागेव मुक्ता नयनाभिरामाः प्राप्येन्द्रनीलं किमुतोन्मयूखम्"
  },
  {
    "ref": "रघुवंशं->16.70",
    "verse": "वर्णोदकैः काञ्चनश‍ृङ्गमुक्तैस्तमायताक्ष्यः प्रणयादसिञ्चन् ।\nतथागतः सोऽतितरां बभासे सधातुनिष्यन्द इवाद्रिराजः"
  },
  {
    "ref": "रघुवंशं->16.71",
    "verse": "तेनावरोधप्रमदासखेन विगाहमानेन सरिद्वरां ताम् ।\nआकाशगङ्गारतिरप्सरोभिर्वृतो मरुत्वाननुयातलीलः"
  },
  {
    "ref": "रघुवंशं->16.72",
    "verse": "यत्कुम्भयोनेरधिगम्य रामः कुशाय राज्येन समं दिदेश ।\nतदस्य जैत्राभरणं विहर्तुरज्ञातपातं सलिले ममज्ज"
  },
  {
    "ref": "रघुवंशं->16.73",
    "verse": "स्नात्वा यथाकाममसौ सदारस्तीरोपकार्यां गतमात्र एव ।\nदिव्येन शून्यं वलयेन बाहुमपोढनेपथ्यविधिर्ददर्श"
  },
  {
    "ref": "रघुवंशं->16.74",
    "verse": "जयश्रियः संवननं यतस्तदामुक्तपूर्वं गुरुणा च यस्मात् ।\nसेहेऽस्य न भ्रंशमतो न लोभात्स तुल्यपुष्पाभरणो हि धीरः"
  },
  {
    "ref": "रघुवंशं->16.75",
    "verse": "ततः समाज्ञापयदाशु सर्वानानायिनस्तद्विचये नदीष्णान् ।\nवन्ध्यश्रमास्ते सरयूं विगाह्य तमूचुरम्लानमुखप्रसादाः"
  },
  {
    "ref": "रघुवंशं->16.76",
    "verse": "कृतः प्रयत्नो न च देव लब्धं मग्नं पयस्याभरणोत्तमं ते ।\nनागेन लौल्यात्कुमुदेन नूनमुपात्तमन्तर्ह्रदवासिना तत्"
  },
  {
    "ref": "रघुवंशं->16.77",
    "verse": "ततः स कृत्वा धनुराततज्यं धनुर्धरः कोपविलोहिताक्षः ।\nगारुत्मतं तीरगतस्तरस्वी भुजंगनाशाय समाददेऽस्त्रम्"
  },
  {
    "ref": "रघुवंशं->16.78",
    "verse": "तस्मिन्ह्रदः संहितमात्र एव क्षोभात्समाविद्धतरंगहस्तः ।\nरोधांसि निघ्नन्नवपातमग्नः करीव वन्यः परुषं ररास"
  },
  {
    "ref": "रघुवंशं->16.79",
    "verse": "तस्मात्समुद्रादिव मथ्यमानादुद्वृत्तनक्रात्सहसोन्ममज्ज ।\nलक्ष्म्येव सार्धं सुरराजवृक्षः कन्यां पुरस्कृत्य भुजंगराजः"
  },
  {
    "ref": "रघुवंशं->16.80",
    "verse": "विभूषणप्रत्युपहारहस्तमुपस्थितं वीक्ष्य विशांपतिस्तम् ।\nसौपर्णमस्त्रं प्रतिसंजहार प्रह्रेष्वनिर्बन्धरुषो हि सन्तः"
  },
  {
    "ref": "रघुवंशं->16.81",
    "verse": "त्रैलोक्यनाथप्रभवं प्रभावात्कुशं द्विषामङ्कुशमस्त्रविद्वान् ।\nमानोन्नतेनाप्यभिवन्द्य मूर्ध्ना मूर्धाभिषिक्तं कुमुदो बभाषे"
  },
  {
    "ref": "रघुवंशं->16.82",
    "verse": "अवैमि कार्यान्तरमानुषस्य विष्णोः सुताख्यामपरां तनुं त्वाम् ।\nसोऽहं कथं नाम तवाचरेयमाराधनीयस्य धृतेर्विघातम्"
  },
  {
    "ref": "रघुवंशं->16.83",
    "verse": "कराभिघातोत्थितकन्दुकेयमालोक्य बालातिकुतूहलेन ।\nह्रदात्पतज्ज्योतिरिवान्तरिक्षादादत्त जैत्राभरणं त्वदीयम्"
  },
  {
    "ref": "रघुवंशं->16.84",
    "verse": "तदेतदाजानुविलम्बिना ते ज्याघातरेखाकिणलाञ्छनेन ।\nभुजेन रक्षापरिघेण भूमेरुपैतु योगं पुनरंसलेन"
  },
  {
    "ref": "रघुवंशं->16.85",
    "verse": "इमां स्वसारं च यवीयसीं मे कुमुद्वतीं नार्हसि नानुमन्तुम् ।\nआत्मापराधं नुदतीं चिराय शुश्रूषया पार्थिव पादयोस्ते"
  },
  {
    "ref": "रघुवंशं->16.86",
    "verse": "इत्यूचिवानुपहृताभरणः क्षितीशं\nश्लाघ्यू भवान्स्वजन इत्यनुभाषितारम् ।\nसंयोजयां विधिवदास समेतबन्धुः\nकन्यामयेन कुमुदः कुलभूषणेन"
  },
  {
    "ref": "रघुवंशं->16.87",
    "verse": "तस्याः स्पृष्टे मनुजपतिना साहचर्याय हस्ते\nमाङ्गल्योर्णावलयिनि पुरः पावकस्योच्छिखस्य ।\nदिव्यस्तूर्यध्वनिरुदचरद्व्यश्नुवानो दिगन्ता -\nन्गन्धोदग्रं तदनु ववृषुः पुष्पमाश्चर्यमेघाः"
  },
  {
    "ref": "रघुवंशं->16.88",
    "verse": "इत्थं नागस्त्रिभुवनगुरोरौरसं मैथिलेयं\nलब्ध्वा बन्धुं तमपि च कुशः पञ्चमं तक्षकस्य ।\nएकः शङ्कां पितृवधरिपोरत्यजद्वैनतेया -\nच्छान्तव्यालामवनिमपरः पौरकान्तः शशास"
  },
  {
    "ref": "रघुवंशं->17.1",
    "verse": "अतिथिं नाम काकुत्स्थात्पुत्रं प्राप कुमुद्वती ।\nपश्चिमाद्यामिनीयामात्प्रसादमिव चेतना"
  },
  {
    "ref": "रघुवंशं->17.2",
    "verse": "स पितुः पितृमान्वंशं मातुश्चानुपमद्युतिः ।\nअपुनात्सेवितेवोभौ मार्गावुत्तरदक्षिणौ"
  },
  {
    "ref": "रघुवंशं->17.3",
    "verse": "तमादौ कुलविद्यानामर्थमर्थविदां वरः ।\nपश्चात्पार्थिवकन्यानां पाणिमग्राहयत्पिता"
  },
  {
    "ref": "रघुवंशं->17.4",
    "verse": "जात्यस्तेनाभिजातेन शूरः शौर्यवता कुशः ।\nअमन्यैतकमात्मानमनेकं वशिना वशी"
  },
  {
    "ref": "रघुवंशं->17.5",
    "verse": "स कुलोचितमिन्द्रस्य साहायकमुपेयिवान् ।\nजघान समरे दैत्यं दुर्जयं तेन चावधि"
  },
  {
    "ref": "रघुवंशं->17.6",
    "verse": "तं स्वसा नागराजस्य कुमुदस्य कुमुद्वती ।\nअन्वगात्कुमुदानन्दं शशाङ्कमिव कौमुदी"
  },
  {
    "ref": "रघुवंशं->17.7",
    "verse": "तयोर्दिवस्पतेरासीदेकः सिंहासनार्धभाक् ।\nद्वितीयापि सखी शच्याः पारिजातांशभागिनी"
  },
  {
    "ref": "रघुवंशं->17.8",
    "verse": "तदात्मसंभवं राज्ये मन्त्रिवृद्धाः समादधुः ।\nस्मरन्तः पश्चिमामाज्ञां भर्तुः सङ्ग्रामयायिनः"
  },
  {
    "ref": "रघुवंशं->17.9",
    "verse": "ते तस्य कल्पयामासुरभिषेकाय शिल्पिभिः ।\nविमानं नवमुद्वेदि चतुःस्तम्भप्रतिष्ठितम्"
  },
  {
    "ref": "रघुवंशं->17.10",
    "verse": "तत्रैनं हेमकुम्भेषु संभृतैस्तीर्थवारिभिः ।\nउपतस्थुः प्रकृतयो भद्रपीठोपवेशितम्"
  },
  {
    "ref": "रघुवंशं->17.11",
    "verse": "नदद्भिः स्निग्धगंभीरं तूर्यैराहतपुष्करैः ।\nअन्वमीयत कल्याणं तस्याविच्छिन्नसंतति"
  },
  {
    "ref": "रघुवंशं->17.12",
    "verse": "दूर्वायवाङ्कुरप्लक्षत्वगभिन्नपुटोत्तरान् ।\nज्ञातिवृद्धैः प्रयुक्तान्स भेजे नीराजनाविधीन्"
  },
  {
    "ref": "रघुवंशं->17.13",
    "verse": "पुरोहितपुरोगास्तं जिष्णुं जैत्रैरथर्वभिः ।\nउपचक्रमिरे पूर्वमभिषेक्तुं द्विजातयः"
  },
  {
    "ref": "रघुवंशं->17.14",
    "verse": "तस्यौघमहती मूर्ध्नि निपतन्ती व्यरोचत ।\nसशब्दमभिषेकश्रीर्गङ्गेव त्रिपुरद्विषः"
  },
  {
    "ref": "रघुवंशं->17.15",
    "verse": "स्तूयमानः क्षणे तस्मिन्नलक्ष्यत स बन्दिभिः ।\nप्रवृद्ध इव पर्जन्यः सारङ्गैरभिनन्दितः"
  },
  {
    "ref": "रघुवंशं->17.16",
    "verse": "तस्य सन्मन्त्रपूताभिः स्नानमद्भिः प्रतीच्छतः ।\nववृधे वैद्युतश्चाग्नेर्वृष्टिसेकादिव द्युतिः"
  },
  {
    "ref": "रघुवंशं->17.17",
    "verse": "स तावदभिषेकान्ते स्नातकेभ्यो ददौ वसु ।\nयावतैषां समाप्येरन्यज्ञाः पर्याप्तदक्षिणाः"
  },
  {
    "ref": "रघुवंशं->17.18",
    "verse": "ते प्रीतमनसस्तस्मै यामाशिषमुदैरयन् ।\nसा तस्य कर्मनिर्वृत्तैर्दूरं पश्चात्कृता फलैः"
  },
  {
    "ref": "रघुवंशं->17.19",
    "verse": "बन्धच्छेदं स बद्धानां वधार्हाणामवध्यताम् ।\nधुर्याणां च धुरो मोक्षमदोहं चादिशद्गवाम्"
  },
  {
    "ref": "रघुवंशं->17.20",
    "verse": "क्रीडापतत्रिणोप्यस्य पञ्जरस्थाः शुकादयः ।\nलब्धमोक्षास्तदादेशाद्यथेष्टगतयोऽभवन्"
  },
  {
    "ref": "रघुवंशं->17.21",
    "verse": "ततः कक्ष्यान्तरन्यस्तं गजदन्तासनं शुचि ।\nसूत्तरच्छदमध्यास्त नेपथ्यग्रहणाय सः"
  },
  {
    "ref": "रघुवंशं->17.22",
    "verse": "तं धूपाश्यानकेशान्तं तोयनिर्णिक्तपाणयः ।\nआकल्पसाधनैस्तैस्तैरुपसेदुः प्रसाधकाः"
  },
  {
    "ref": "रघुवंशं->17.23",
    "verse": "तेऽस्य मुक्तागुणोन्नद्धं मौलिमन्तर्गतस्रजम् ।\nप्रत्यूपुः पद्मरागेण प्रभामण्डलशोभिना"
  },
  {
    "ref": "रघुवंशं->17.24",
    "verse": "चन्दनेनाङ्गरागं च मृगनाभिसुगन्धिना ।\nसमापय्य ततश्चक्रुः पत्रं विन्यस्तरोचनम्"
  },
  {
    "ref": "रघुवंशं->17.25",
    "verse": "आमुक्ताभरणः स्रग्वी हंसचिह्नदुकूलवान् ।\nआसीदतिशयप्रेक्ष्यः स राज्यश्रीवधूवरः"
  },
  {
    "ref": "रघुवंशं->17.26",
    "verse": "नेपथ्यदर्शिनश्छाया तस्यादर्शे हिरण्मये ।\nविरराजोदिते सूर्ये मरौ कल्पतरोरिव"
  },
  {
    "ref": "रघुवंशं->17.27",
    "verse": "स राजककुदव्यग्रपाणिभिः पार्श्ववर्तिभिः ।\nययावुदीरितालोकः सुधर्मानवमां सभाम्"
  },
  {
    "ref": "रघुवंशं->17.28",
    "verse": "वितानसहितं तत्र भेजे पैतृकमासनम् ।\nचूडामणिभिरुद्धृष्टं पादपीठं महीक्षिताम्"
  },
  {
    "ref": "रघुवंशं->17.29",
    "verse": "शुशुभे तेन चाक्रान्तं मङ्गलायतनं महत् ।\nश्रीवत्सलक्षणं वक्षः कौस्तुभेनेव कैशवम्"
  },
  {
    "ref": "रघुवंशं->17.30",
    "verse": "बभौ भूयः कुमारत्वादाधिराज्यमवाप्य सः ।\nरेखाभावादुपारूढः सामग्र्यमिव चन्द्रमाः"
  },
  {
    "ref": "रघुवंशं->17.31",
    "verse": "प्रसन्नमुखरागं तं स्मितपूर्वाभिभाषिणम् ।\nमूर्तिमन्तममन्यन्त विश्वासमनुजीविनः"
  },
  {
    "ref": "रघुवंशं->17.32",
    "verse": "स पुरं पुरहूतश्रीः कल्पद्रुमनिभध्वजाम् ।\nक्रममाणश्चकार द्यां नागेनैरावतौजसा"
  },
  {
    "ref": "रघुवंशं->17.33",
    "verse": "तस्यैकस्योच्छ्रितं छत्रं मूर्ध्नि तेनामलत्विषा ।\nपूर्वराजवियोगौष्म्यं कृत्स्नस्य जगतो हृतम्"
  },
  {
    "ref": "रघुवंशं->17.34",
    "verse": "धूमादग्नेः शिखाः पश्चादुदयादंशवो रवेः ।\nसोऽतीत्य तेजसां वृत्तिं सममेवोत्थितो गुणैः"
  },
  {
    "ref": "रघुवंशं->17.35",
    "verse": "तं प्रीतिविशदैर्नेत्रैरन्वयुः पौरयोषितः ।\nशरत्प्रसन्नैर्ज्योतिर्भिर्विभावर्य इव ध्रुवम्"
  },
  {
    "ref": "रघुवंशं->17.36",
    "verse": "अयोध्यादेवताश्चैनं प्रशस्तायतनार्चिताः ।\nअनुदध्युरनुध्येयं सांनिध्यैः प्रतिमागतैः"
  },
  {
    "ref": "रघुवंशं->17.37",
    "verse": "यावन्नाश्यायते वेदिरभिषेकजलाप्लुता ।\nतावदेवास्य वेलान्तं प्रतापः प्राप दुःसहः"
  },
  {
    "ref": "रघुवंशं->17.38",
    "verse": "वसिष्ठस्य गुरोर्मन्त्राः सायकास्तस्य धन्विनः ।\nकिं तत्साध्यं यदुभये साधयेयुर्न संगताः"
  },
  {
    "ref": "रघुवंशं->17.39",
    "verse": "स धर्मस्थसखः शश्वदर्थिप्रत्यर्थिनां स्वयम् ।\nददर्श संशयच्छेद्यान्व्यवहारानतन्द्रितः"
  },
  {
    "ref": "रघुवंशं->17.40",
    "verse": "ततः परमभिव्यक्तसौमनस्यनिवेदितैः ।\nयुयोज पाकाभिमुखैर्भृत्यान्विज्ञापनाफलैः"
  },
  {
    "ref": "रघुवंशं->17.41",
    "verse": "प्रजास्तद्गुरुणा नद्यो नभसेव विवर्धिताः ।\nतस्मिंस्तु भूयसीं वृद्धिं नभस्ये ता इवाययुः"
  },
  {
    "ref": "रघुवंशं->17.42",
    "verse": "यदुवाच न तन्मिथ्या यद्ददौ न जहार तत् ।\nसोऽभूद्भग्नव्रतः शत्रूनुद्धृत्य प्रतिरोपयन्"
  },
  {
    "ref": "रघुवंशं->17.43",
    "verse": "वयोरूपविभूतीनामेकैकं मदकारणम् ।\nतानि तस्मिन्समस्तानि न तस्योत्सिचिषे मनः"
  },
  {
    "ref": "रघुवंशं->17.44",
    "verse": "इत्थं जनितरागासु प्रकृतिष्वनुवासरम् ।\nअक्षोभ्यः स नवोऽप्यासीद्दृढमूल इव द्रुमः"
  },
  {
    "ref": "रघुवंशं->17.45",
    "verse": "अनित्याः शत्रवो बाह्या विप्रकृष्टाश्च ते यतः ।\nअतः सोऽभ्यन्तरान्नित्याञ्षट्पूर्वमजयद्रिपून्"
  },
  {
    "ref": "रघुवंशं->17.46",
    "verse": "प्रसादाभिमुखे तस्मिंश्चपलापि स्वभावतः ।\nनिकषे हेमरेखेव श्रीरासीदनपायिनी"
  },
  {
    "ref": "रघुवंशं->17.47",
    "verse": "कातर्यं केवला नीतिः शौर्यं श्वापदचेष्टितम् ।\nअतः सिद्धिं समेताभ्यामुभाभ्यामन्वियेष सः"
  },
  {
    "ref": "रघुवंशं->17.48",
    "verse": "न तस्य मण्डले राज्ञो न्यस्तप्रणिधिदीधितेः ।\nअदृष्टमभवत्किंचिद्व्यभ्रस्येव विवस्वतः"
  },
  {
    "ref": "रघुवंशं->17.49",
    "verse": "रात्रिंदिवविभागेषु यदादिष्टं महीक्षिताम् ।\nतत्सिषेवे नियोगेन स विकल्पपराङ्मुखः"
  },
  {
    "ref": "रघुवंशं->17.50",
    "verse": "मन्त्रः प्रतिदिनं तस्य बभूव सह मन्त्रिभिः ।\nस जातु सेव्यमानोऽपि गुप्तद्वारो न सूच्यते"
  },
  {
    "ref": "रघुवंशं->17.51",
    "verse": "परेषु स्वेषु च क्षिप्तैरविज्ञातपरस्परैः ।\nसोऽपसर्पैर्जजागार यथाकालं स्वपन्नपि"
  },
  {
    "ref": "रघुवंशं->17.52",
    "verse": "दुर्गाणि दुर्ग्रहाण्यासंस्तस्य रोद्धुरपि द्विषाम् ।\nन हि सिंहो गजास्कन्दी भयाद्गिरिगुहाशयः"
  },
  {
    "ref": "रघुवंशं->17.53",
    "verse": "भव्यमुख्याः समारम्भाः प्रत्यवेक्ष्यानिरत्ययाः ।\nगर्भशलिसधर्माणस्तस्य गूढं विपेचिरे"
  },
  {
    "ref": "रघुवंशं->17.54",
    "verse": "अपथेन प्रववृते न जातूपचितोऽपि सः ।\nवृद्धौ नदीमुखेनैव प्रस्थानं लवणाम्भसः"
  },
  {
    "ref": "रघुवंशं->17.55",
    "verse": "कामं प्रकृतिवैराग्यं सद्यः शमयितुं क्षमः ।\nयस्य कार्यः प्रतीकारः स तन्नैवोदपादयत्"
  },
  {
    "ref": "रघुवंशं->17.56",
    "verse": "शक्येष्वेवाभवद्यात्रा तस्य शक्तिमतः सतः ।\nसमीरणसहायोऽपि नाम्भःप्रार्थी दवानलः"
  },
  {
    "ref": "रघुवंशं->17.57",
    "verse": "न धर्ममर्थकामाभ्यां बबाधे न च तेन तौ ।\nनार्थं कामेन कामं व सोऽर्थेन सदृशस्त्रिषु"
  },
  {
    "ref": "रघुवंशं->17.58",
    "verse": "हीनान्यनृपकर्तॄणि प्रवृद्धानि विकुर्वते ।\nतेन मध्यमशक्तीनि मित्राणि स्थापितान्यतः"
  },
  {
    "ref": "रघुवंशं->17.59",
    "verse": "परात्मनोः परिच्छिद्य शक्त्यादीनां बलाबलम् ।\nययावेभिर्बलिष्ठश्चेत्परस्मादास्त सोऽन्यथा"
  },
  {
    "ref": "रघुवंशं->17.60",
    "verse": "कोशेनाश्रयणीयत्वमिति तस्यार्थसंग्रहः ।\nअम्बुगर्भो हि जीमूतश्चातकैरभिनन्द्यते"
  },
  {
    "ref": "रघुवंशं->17.61",
    "verse": "परकर्मापहः सोऽभूदुद्युतः स्वेषु कर्मसु ।\nआवृणोदात्मनो रन्ध्रं रन्ध्रेषु प्रहरन्रिपून्"
  },
  {
    "ref": "रघुवंशं->17.62",
    "verse": "पित्रा संवर्धितो नित्यं कृतास्त्रः सांपरायिकः ।\nतस्य दण्डवतो दण्डः स्वदेहान्न व्यशिष्यत"
  },
  {
    "ref": "रघुवंशं->17.63",
    "verse": "सर्पस्येव शिरोरत्नं नास्य शक्तित्रयं परः ।\nस चकर्ष परस्मात्तदयस्कान्त इवायसम्"
  },
  {
    "ref": "रघुवंशं->17.64",
    "verse": "वापीष्विव स्रवन्तीषु वनेषूपवनेष्विव ।\nसार्थाः स्वैरं स्वकीयेषु चेरुर्वेश्मस्विवाद्रिषु"
  },
  {
    "ref": "रघुवंशं->17.65",
    "verse": "तपो रक्षन्स विघ्नेभ्यस्तस्करेभ्यश्च संपदः ।\nयथास्वमाश्रमैश्चक्रे वर्णैरपि षडंशभाक्"
  },
  {
    "ref": "रघुवंशं->17.66",
    "verse": "खनिभिः सुषुवे रत्नं क्षेत्रैः सस्यं वनैर्गजान् ।\nदिदेश वेतनं तस्मै रक्षासदृशमेव भूः"
  },
  {
    "ref": "रघुवंशं->17.67",
    "verse": "स गुणानां बलानां च षण्णां षण्मुखविक्रमः ।\nबभूव विनियोगज्ञः साधनीयेषु वस्तुषु"
  },
  {
    "ref": "रघुवंशं->17.68",
    "verse": "इति क्रमात्प्रयुञ्जानो राजनीतिं चतुर्विधाम् ।\nआ तीर्थादप्रतीघातं स तस्याः फलमानशे"
  },
  {
    "ref": "रघुवंशं->17.69",
    "verse": "कूटयुद्धविधिज्ञेऽपि तस्मिन्सन्मार्गयोधिनि ।\nभेजेऽभिसारिकावृत्तिं जयश्रीर्वीरगामिनी"
  },
  {
    "ref": "रघुवंशं->17.70",
    "verse": "प्रायः प्रतापभग्नत्वादरीणां तस्य दुर्लभः ।\nरणो गन्धद्विपस्येव गन्धभिन्नान्यदन्तिनः"
  },
  {
    "ref": "रघुवंशं->17.71",
    "verse": "प्रवृद्धौ ह्रीयते चन्द्रः समुद्रोऽपि तथाविधः ।\nस तु तत्समवृद्धिश्च न चाभूत्ताविव क्षयी"
  },
  {
    "ref": "रघुवंशं->17.72",
    "verse": "सन्तस्तस्याभिगमनादत्यर्थं महतः कृशाः ।\nउदधेरिव जीमूताः प्रापुर्दातृत्वमर्थिनः"
  },
  {
    "ref": "रघुवंशं->17.73",
    "verse": "स्तूयमानः स जिह्राय स्तुत्यमेव समाचरन् ।\nतथापि ववृधे तस्य तत्कारिद्वेषिणो यशः"
  },
  {
    "ref": "रघुवंशं->17.74",
    "verse": "दुरितं दर्शनेन घ्नंस्तत्त्वार्थेन नुदंस्तमः ।\nप्रजाः स्वतन्त्रयांचक्रे शश्वत्सूर्य इवोदितः"
  },
  {
    "ref": "रघुवंशं->17.75",
    "verse": "इन्दोरगतयः पद्मे सूर्यस्य कुमुदेंऽशवः ।\nगुणास्तस्य विपक्षेऽपि गुणिनो लेभिरेऽन्तरम्"
  },
  {
    "ref": "रघुवंशं->17.76",
    "verse": "पराभिसंधानपरं यद्यप्यस्य विचेष्टितम् ।\nजिगीषोरश्वमेधाय धर्म्यमेव बभूव तत्"
  },
  {
    "ref": "रघुवंशं->17.77",
    "verse": "एवमुद्यन्प्रभावेण शास्त्रनिर्दिष्टवर्त्मना ।\nवृषेव देवो देवानां राज्ञां राजा बभूव सः"
  },
  {
    "ref": "रघुवंशं->17.78",
    "verse": "पञ्चमं लोकपालानां तमूचुः साम्ययोगतः ।\nभूतानां महतां षष्ठमष्टमं कुलभूभृताम्"
  },
  {
    "ref": "रघुवंशं->17.79",
    "verse": "दूरापवर्जितच्छत्रैस्तस्याज्ञां शासनार्पिताम् ।\nदधुः शिरोभिर्भूपाला देवाः पौरंदरीमिव"
  },
  {
    "ref": "रघुवंशं->17.80",
    "verse": "ऋत्विजः स तथानर्च दक्षिणाभिर्महाक्रतौ ।\nयथा साधारणीभूतं नामास्य धनदस्य च"
  },
  {
    "ref": "रघुवंशं->17.81",
    "verse": "इन्द्राद्वृष्टिर्नियमितगदोद्रेकवृत्तिर्यमोऽभू-\nद्यादोनाथः शिवजलपथः कर्मणे नौचराणाम् ।\nपूर्वापेक्षी तदनु विदधे कोषवृद्धिं कुबेर-\nस्तस्मिन्दण्डोपनतचरितं भेजिरे लोकपालाः"
  },
  {
    "ref": "रघुवंशं->18.1",
    "verse": "स नैषधस्यार्थपतेः सुतायामुत्पादयामास निषिद्धशत्रुः ।\nअनूनसारं निषधान्नगेन्द्रात्पुत्रं यमाहुर्निषधाख्यमेव"
  },
  {
    "ref": "रघुवंशं->18.2",
    "verse": "तेनोनुवीर्येण पिता प्रजायै कल्पिष्यमाणेन ननन्द यूना ।\nसुवृष्टियोगादिव जीवलोकः सस्येन संपत्तिफलोन्मुखेन"
  },
  {
    "ref": "रघुवंशं->18.3",
    "verse": "शब्दादि निर्विश्य सुखं चिराय तस्मिन्प्रतिष्ठापितराजशब्दः ।\nकौमुद्वतेयः कुमुदावदातैर्द्यामर्जितां कर्मभिरारुरोह"
  },
  {
    "ref": "रघुवंशं->18.4",
    "verse": "पौत्रः कुशस्यापि कुशेशयाक्षः ससागरां सागरधीरचेताः ।\nएकातपत्रां भुवमेकवीरः पुरार्गलादीर्घभुजो बुभोज"
  },
  {
    "ref": "रघुवंशं->18.5",
    "verse": "तस्यानलौजास्तनयस्तदन्ते वंशश्रियं प्राप नलाभिधानः ।\nयो नड्वलानीव गजः परेषां बलान्यमृद्गान्नलिनाभवक्त्रः"
  },
  {
    "ref": "रघुवंशं->18.6",
    "verse": "नभश्चरैर्गीतयशाः स लेभे नभस्तलश्यामतनुं तनूजम् ।\nख्यातं नभःशब्दमयेन नाम्ना कान्तं नभोमासमिव प्रजानाम्"
  },
  {
    "ref": "रघुवंशं->18.7",
    "verse": "तस्मै विसृज्योत्तरकोसलानां धर्मोत्तरस्तत्प्रभवे प्रभुत्वम् ।\nमृगैरजर्यं जरसोपदिष्टमदेहबन्धाय पुनर्बबन्ध"
  },
  {
    "ref": "रघुवंशं->18.8",
    "verse": "तेन द्विपानामिव पुण्डरीको राज्ञामजय्योऽजनि पुण्डरीकः ।\nशान्ते पितर्याहृतपुण्डरीका यं पुण्डरीकाक्षमिव श्रिता श्रीः"
  },
  {
    "ref": "रघुवंशं->18.9",
    "verse": "स क्षेमधन्वानममोघधन्वा पुत्रं प्रजाक्षेमविधानदक्षम् ।\nक्ष्मां लम्भयित्वा क्षमयोपपन्नं वने तपः क्षान्ततरश्चचार"
  },
  {
    "ref": "रघुवंशं->18.10",
    "verse": "अनीकिनीनां समरेऽग्रयायी तस्यापि देवप्रतिमः सुतोऽभूत् ।\nव्यश्रूयतानीकपदावसानं देवादि नाम त्रिदिवेऽपि यस्य"
  },
  {
    "ref": "रघुवंशं->18.11",
    "verse": "पिता समाराधनतत्परेण पुत्रेण पुत्री स यथैव तेन ।\nपुत्रस्तथैवात्मजवत्सलेन स तेन पित्रा पितृमान्बभूव"
  },
  {
    "ref": "रघुवंशं->18.12",
    "verse": "पूर्वस्तयोरात्मसमे चिरोढामात्मोभवे वर्णचतुष्टयस्य ।\nधुरं निधायैकनिधिर्गुणानां जगाम यज्वा यजमानलोकम्"
  },
  {
    "ref": "रघुवंशं->18.13",
    "verse": "वशी सुतस्तस्य वशंवदत्वात्स्वेषामिवासीद्विषतामपीष्टः ।\nसकृद्विविग्नानपि हि प्रयुक्तं माधुर्यमीष्टे हरिणान्ग्रहीतुम्"
  },
  {
    "ref": "रघुवंशं->18.14",
    "verse": "अहीनगुर्नाम स गां समग्रामहीनबाहुद्रविणः शशास ।\nयो हीनसंसर्गपराङ्मुखत्वाद्युवाप्यनर्थैर्व्यसनैर्विहीनः"
  },
  {
    "ref": "रघुवंशं->18.15",
    "verse": "गुरोः स चानन्तरमन्तरज्ञः पुंसां पुमानाद्य इवावतीर्णः ।\nउपक्रमैरस्खलितैश्चतुर्भिश्चतुर्दिगीशश्चतुरो बभूव"
  },
  {
    "ref": "रघुवंशं->18.16",
    "verse": "तस्मिन्प्रयाते परलोकयात्रां जेतर्यरीणां तनयं तदीयम् ।\nउच्चैःशिरस्त्वाज्जितपारियात्रं लक्ष्मीः सिषेवे किल पारियात्रम्"
  },
  {
    "ref": "रघुवंशं->18.17",
    "verse": "तस्याभवत्सूनुरुदारशीलः शिलः शिलापट्टविशालवक्षाः ।\nजितारिपक्षोऽपि शिलीमुखैर्यः शालीनतामव्रजदीड्यमानः"
  },
  {
    "ref": "रघुवंशं->18.18",
    "verse": "तमात्मसंपन्नमनिन्दितात्मा कृत्वा युवानं युवराजमेव ।\nसुखानि सोऽभुङ्क्त सुखोपरोधि वृत्तं हि राज्ञामुपरुद्धवृत्तम्"
  },
  {
    "ref": "रघुवंशं->18.19",
    "verse": "तं रागबन्धिष्ववितृप्तमेव भोगेषु सौभाग्यविशेषभोग्यम् ।\nविलासिनीनामरतिक्षमाऽपि जरा वृथा मत्सरिणी जहार"
  },
  {
    "ref": "रघुवंशं->18.20",
    "verse": "उन्नाभ इत्युद्गतनामधेयस्तस्यायथार्थोन्नतनाभिरन्ध्रः ।\nसुतोऽभवत्पङ्कजनाभकल्पः कृत्स्नस्य नाभिर्नृपमण्डलस्य"
  },
  {
    "ref": "रघुवंशं->18.21",
    "verse": "ततः परं वज्रधरप्रभावस्तदात्मजः संयति वज्रघोषः ।\nबभूव वज्राकरभूषणायाः पतिः पृथिव्याः किल वज्रणाभः"
  },
  {
    "ref": "रघुवंशं->18.22",
    "verse": "तस्मिन्गते द्यां सुकृतोपलब्धां तत्संभवं शङ्खणमर्णवान्ता ।\nउत्खातशत्रुं वसुधोपतस्थे रत्नोपहारैरुदितैः खनिभ्यः"
  },
  {
    "ref": "रघुवंशं->18.23",
    "verse": "तस्यावसाने हरिदश्वधामा पित्र्यं प्रपेदे पदमश्विरूपः ।\nवेलातटेषूषितसैनिकाश्वं पुराविदो यं व्युषिताश्वमाहुः"
  },
  {
    "ref": "रघुवंशं->18.24",
    "verse": "आराध्य विश्वेश्वरमीश्वरेण तेन क्षितेर्विश्वसहो विजज्ञे ।\nपातुं सहो विश्वसखः समग्रां विश्वंभरामात्मजमूर्तिरात्मा"
  },
  {
    "ref": "रघुवंशं->18.25",
    "verse": "अंशे हिरण्याक्षरिपोः स जाते हिरण्यनाभे तनये नयज्ञः ।\nद्विषामसह्यः सुतरां तरूणां हिरण्यरेता इव सानिलोऽभूत्"
  },
  {
    "ref": "रघुवंशं->18.26",
    "verse": "पिता पितॄणामनृणस्तमन्ते वयस्यनन्तानि सुखानि लिप्सुः ।\nराजानमाजानुविलम्बिबाहुं कृत्वा कृती वल्कलवान्बभूव"
  },
  {
    "ref": "रघुवंशं->18.27",
    "verse": "कौसल्य इत्त्युत्तरकोसलानां पत्युः पतङ्गान्वयभूषणस्य ।\nतस्यौरसः सोमसुतः सुतोऽभून्नेत्रोत्सवः सोम इव द्वितीयः"
  },
  {
    "ref": "रघुवंशं->18.28",
    "verse": "यशोभिराब्रह्मसभं प्रकाशः स ब्रह्मभूयं गतिमाजगाम ।\nब्रह्मिष्ठमाधाय निजेऽधिकारे ब्रह्मिष्ठमेव स्वतनुप्रसूतम्"
  },
  {
    "ref": "रघुवंशं->18.29",
    "verse": "तस्मिन्कुलापीडनिभे विपीडं सम्यङ्महीं शासति शासनाङ्काम् ।\nप्रजाश्चिरं सुप्रजसि प्रजेशे ननन्दुरानन्दजलाविलाक्ष्यः"
  },
  {
    "ref": "रघुवंशं->18.30",
    "verse": "पात्रीकृतात्मा गुरुसेवनेन स्पष्टाकृतिः पत्ररथेन्द्रकेतोः ।\nतं पुत्रिणां पुष्करपत्रनेत्रः पुत्रः समारोपयदग्रसंख्याम्"
  },
  {
    "ref": "रघुवंशं->18.31",
    "verse": "वंशस्थितिं वंशकरेण तेन संभाव्य भावी स सखा मघोनः ।\nउपस्पृशन्स्पर्शनिवृत्तलौल्यस्त्रिपुष्करेषु त्रिदशत्वमाप"
  },
  {
    "ref": "रघुवंशं->18.32",
    "verse": "तस्य प्रभानिर्जितपुष्परागं पौष्यां तिथौ पुष्यमसूत पत्नी ।\nतस्मिन्नपुष्यन्नुदिते समग्रां पुष्टिं जनाः पुष्य इव द्वितीये"
  },
  {
    "ref": "रघुवंशं->18.33",
    "verse": "महीं महेच्छः परिकीर्य सूनौ मनीषिणे जैमिनयेऽर्पितात्मा ।\nतस्मात्सयोगादधिगम्य योगमजन्मनेऽकल्पत जन्मभीरुः"
  },
  {
    "ref": "रघुवंशं->18.34",
    "verse": "ततः परं तत्प्रभवः प्रपेदे ध्रुवोपमेयो ध्रुवसंधिरुर्वीम् ।\nयस्मिन्नभूज्ज्यायसि सत्यसंधे संधिर्ध्रुवः संनमतामरीणाम्"
  },
  {
    "ref": "रघुवंशं->18.35",
    "verse": "सुते शिशावेव सुदर्शनाख्ये दर्शात्ययेन्दुप्रियदर्शने सः ।\nमृगायताक्षो मृगयाविहारी सिंहादवापद्विपदं नृसिंहः"
  },
  {
    "ref": "रघुवंशं->18.36",
    "verse": "स्वर्गामिनस्तस्य तमैकमत्यादमात्यवर्गः कुलतन्तुमेकम् ।\nअनाथदीनाः प्रकृतीरवेक्ष्य साकेतनाथं विधिवच्चकार"
  },
  {
    "ref": "रघुवंशं->18.37",
    "verse": "नवेन्दुना तन्नभसोपमेयं शावैकसिंहेन च काननेन ।\nरघोः कुलं कुड्मलपुष्करेण तोयेन चाप्रौढनरेन्द्रमासीत्"
  },
  {
    "ref": "रघुवंशं->18.38",
    "verse": "लोकेन भावी पितुरेव तुल्यः संभावितो मौलिपरिग्रहात्सः ।\nदृष्टो हि वृण्वन्कलभप्रमाणोऽप्याशाः पुरोवातमवाप्य मेघः"
  },
  {
    "ref": "रघुवंशं->18.39",
    "verse": "तं राजवीथ्यामधिहस्ति यातमाधोरणालम्बितमग्र्यवेशम् ।\nषड्वर्षदेशीयमपि प्रभुत्वात्प्रैक्षन्त पौराः पितृगौरवेण"
  },
  {
    "ref": "रघुवंशं->18.40",
    "verse": "कामं न सोऽकल्पत पैतृकस्य सिंहासनस्य प्रतिपूरणाय ।\nतेजोमहिम्ना पुनरावृतात्मा तद्व्याप चामीकरपिञ्जरेण"
  },
  {
    "ref": "रघुवंशं->18.41",
    "verse": "तस्मादधः किंचिदिवावतीर्णावसंस्पृशन्तौ तपनीयपीठम् ।\nसालक्तकौ भूपतयः प्रसिद्धैर्ववन्दिरे मौलिभिरस्य पादौ"
  },
  {
    "ref": "रघुवंशं->18.42",
    "verse": "मणौ महानील इति प्रभावादल्पप्रमाणेऽपि यथा न मिथ्या ।\nशब्दो महाराज इति प्रतीतस्तथैव तस्मिन्युयुजेऽर्भकेऽपि"
  },
  {
    "ref": "रघुवंशं->18.43",
    "verse": "पर्यन्तसंचारितचामरस्य कपोललोलोभयकाकपक्षात् ।\nतस्याननादुच्चरितो विवादश्चचाल वेलास्वपि नार्णवानाम्"
  },
  {
    "ref": "रघुवंशं->18.44",
    "verse": "निर्वृत्तजाम्बूनदपट्टशोभे न्यस्तं ललाटे तिलकं दधानः ।\nतेनैव शून्यान्यरिसुन्दरीणां मुखानि स स्मेरमुखश्चकार"
  },
  {
    "ref": "रघुवंशं->18.45",
    "verse": "शिरीषपुष्पाधिकसौकुमार्यः खेदं न यायादपि भूषणेन ।\nनितान्तगुर्वीमपि सोऽनुभावाद्धुरं धरित्र्या बिभरांबभूव"
  },
  {
    "ref": "रघुवंशं->18.46",
    "verse": "न्यस्ताक्षरामक्षरभूमिकायां कार्त्स्न्येन गृह्णाति लिपिं न यावद् ।\nसर्वाणि तावच्छ्रुतवृद्धयोगात्फलान्युपायुङ्क्त स दण्डनीतेः"
  },
  {
    "ref": "रघुवंशं->18.47",
    "verse": "उरस्यपर्याप्तनिवेशभागा प्रौढीभविष्यन्तमुदीक्षमाणा ।\nसंजातलज्जेव तमालपत्रच्छायाछलेनोपजुगूह लक्ष्मीः"
  },
  {
    "ref": "रघुवंशं->18.48",
    "verse": "अनश्नुवानेन युगोपमानमबद्धमौर्वीकिणलाञ्छनेन ।\nअस्पृष्टखड्गत्सरुणापि चासीद्रक्षावती तस्य भुजेन भूमिः"
  },
  {
    "ref": "रघुवंशं->18.49",
    "verse": "न केवलं गच्छति तस्य काले ययुः शरीरावयवा विवृद्धिम् ।\nवंश्या गुणाः खल्वपि लोककान्ताः प्रारम्भसूक्ष्माः प्रथिमानमापुः"
  },
  {
    "ref": "रघुवंशं->18.50",
    "verse": "स पूर्वजन्मान्तरदृष्टपाराः स्मरन्निवाक्लेशकरो गुरूणाम् ।\nतिस्रस्त्रिवर्गाधिगमस्य मूलं जग्राह विद्याः प्रकृतीश्च पित्र्याः"
  },
  {
    "ref": "रघुवंशं->18.51",
    "verse": "व्यूह्यः स्थितः किंचिदिवोत्तरार्धमुन्नद्धचूडोऽञ्चितसव्यजानुः ।\nआकर्णमाकृष्टसबाणधन्वा व्यरोचतास्त्रे स विनीयमानः"
  },
  {
    "ref": "रघुवंशं->18.52",
    "verse": "अथ मधु वनितानां नेत्रनिर्वेशनीय-\nमनसिजतरुपुष्पं रागबन्धप्रवालम् ।\nअकृतकविधि सर्वाङ्गीणमाकल्पजातं\nविलसितपदमाद्यं यौवनं स प्रपेदे"
  },
  {
    "ref": "रघुवंशं->18.53",
    "verse": "प्रतिकृतिरचनाभ्यो दूतिसंदर्शिताभ्यः\nसमधिकतररूपाः शुद्धसंतानकामैः ।\nअधिविविदुरमात्यैराहृतास्तस्य यूनः\nप्रथमपरिगृहीते श्रीभुवौ राजकन्याः"
  },
  {
    "ref": "रघुवंशं->19.1",
    "verse": "अग्निवर्णमभिषिच्य राघवः स्वे पदे तनयमग्नितेजसम् ।\nशिश्रिये श्रुतवतामपश्चिमः पश्चिमे वयसि नैमिषं वशी"
  },
  {
    "ref": "रघुवंशं->19.2",
    "verse": "तत्र तीर्थसलिलेन दीर्घिकास्तल्पमन्तरितभूमिभिः कुशैः ।\nसौधवासमुटजेन विस्मृतः संचिकाय फलनिःस्पृहस्तपः"
  },
  {
    "ref": "रघुवंशं->19.3",
    "verse": "लब्धपालनविधौ न तत्सुतः खेदमाप गुरुणा हि मेदिनी ।\nभोक्तुमेव भुजनिर्जितद्विषा न प्रसाधयितुमस्य कल्पिता"
  },
  {
    "ref": "रघुवंशं->19.4",
    "verse": "सोऽधिकारमभिकः कुलोचितं काश्चन स्वयमवर्तयत्समाः ।\nसंनिवेश्य सचिवेष्वतःपरं स्त्रीविधेयनवयौवनोऽभवत्"
  },
  {
    "ref": "रघुवंशं->19.5",
    "verse": "कामिनीसहचरस्य कामिनस्तस्य वेश्मसु मृदङ्गनादिषु ।\nऋद्धिमन्तमधिकर्द्धिरुत्तरः पूर्वमुत्सवमपोहदुत्सवः"
  },
  {
    "ref": "रघुवंशं->19.6",
    "verse": "इन्द्रियार्थपरिशून्यमक्षमः सोढुमेकमपि स क्षणान्तरम् ।\nअन्तरेव विहरन्दिवानिशं न व्यपैक्षत समुत्सुकाः प्रजाः"
  },
  {
    "ref": "रघुवंशं->19.7",
    "verse": "गौरवाद्यदपि जातु मन्त्रिणां दर्शनं प्रकृतिकाङ्क्षितं ददौ ।\nतद्गवाक्षविवरावलम्बिना केवलेन चरणेन कल्पितम्"
  },
  {
    "ref": "रघुवंशं->19.8",
    "verse": "तं कृतप्रणतयोऽनुजीविनः कोमलात्मनखरागरूषितम् ।\nभेजिरे नवदिवाकरातपस्पृष्टपङ्कजतुलाधिरोहणम्"
  },
  {
    "ref": "रघुवंशं->19.9",
    "verse": "यौवनोन्नतविलासिनीस्तनक्षोभलोलकमलाश्च दीर्घिकाः ।\nगूढमोहनगृहास्तदम्बुभिः स व्यगाहत विगाढमन्मथः"
  },
  {
    "ref": "रघुवंशं->19.10",
    "verse": "तत्र सेकहृतलोचनाञ्जनैर्धौतरागपरिपाटलाधरैः ।\nअङ्गनास्तमधिकं व्यलोभयन्नर्पितप्रकृतकान्तिभिर्मुखैः"
  },
  {
    "ref": "रघुवंशं->19.11",
    "verse": "घ्राणकान्तमधुगन्धकर्षिणीः पानभूमिरचनाः प्रियासखः ।\nअभ्यपद्यत स वासितासखः पुष्पिताः कमलिनीरिव द्विपः"
  },
  {
    "ref": "रघुवंशं->19.12",
    "verse": "सातिरेकमदकारणं रहस्तेन दत्तमभिलेषुरङ्गनाः ।\nताभिरप्युपहृतं मुखासवं सोऽपिबद्बकुलतुल्यदोहदः"
  },
  {
    "ref": "रघुवंशं->19.13",
    "verse": "अङ्कमङ्कपरिवर्तनोचिते तस्य निन्यतुरशून्यतामुभे ।\nवल्लकी च हृदयंगमक्षमा वल्गुवागपि च वामलोचना"
  },
  {
    "ref": "रघुवंशं->19.14",
    "verse": "स स्वयं प्रहतपुष्करः कृती लोलमाल्यवलयो हरन्मनः ।\nनर्तकीरभिनयातिलङ्घिनीः पार्श्ववर्तिषु गुरुष्वलज्जयत्"
  },
  {
    "ref": "रघुवंशं->19.15",
    "verse": "चारु नृत्यविगमे स तन्मुखं स्वेदभिन्नतिलकं परिश्रमात् ।\nप्रेमदत्तवदनानिलः पिबन्नत्यजीवदमरालकेश्वरौ"
  },
  {
    "ref": "रघुवंशं->19.16",
    "verse": "तस्य सावरणदृष्टसंधयः काम्यवस्तुषु नवेषु सङ्गिनः ।\nवल्लभाभिरुपसृत्य चक्रिरे सामिभुक्तविषयाः समागमा"
  },
  {
    "ref": "रघुवंशं->19.17",
    "verse": "अङ्गुलीकिसलयाग्रतर्जनं भ्रूविभङ्गकुटिलं च वीक्षितम् ।\nमेखलाभिरसकृच्च बन्धनं वञ्चयन्प्रणयिनीरवाप सः"
  },
  {
    "ref": "रघुवंशं->19.18",
    "verse": "तेन दूतिविदितं निषेदुषा पृष्ठतः सुरतवाररात्रिषु ।\nशुश्रुवे प्रियजनस्य कातरं विप्रलम्भपरिशङ्किनो वचः"
  },
  {
    "ref": "रघुवंशं->19.19",
    "verse": "लौल्यमेत्य गृहिणीपरिग्रहान्नर्तकीष्वसुलभासु तद्वपुः ।\nवर्तते स्म स कथंचिदालिखन्नङ्गुलीक्षरणसन्नवर्तिकः"
  },
  {
    "ref": "रघुवंशं->19.20",
    "verse": "प्रेमगर्वितविपक्षमत्सरादायताश्च मदनान्महीक्षितम् ।\nनिन्युरुत्सवविधिच्छलेन तं देव्य उज्झितरुषः कृतार्थताम्"
  },
  {
    "ref": "रघुवंशं->19.21",
    "verse": "प्रातरेत्य परिभोगशोभिना दर्शनेन कृतखण्डनव्यथाः ।\nप्राञ्जलिः प्रणयिनीः प्रसादयन्सोऽदुनोत्प्रणयमन्थरः पुनः"
  },
  {
    "ref": "रघुवंशं->19.22",
    "verse": "स्वप्नकीर्तितविपक्षमङ्गनाः प्रत्यभैत्सुरवदन्त्य एव तम् ।\nप्रच्छदान्तगलिताश्रुबिन्दुभिः क्रोधभिन्नवलयैर्विवर्तनैः"
  },
  {
    "ref": "रघुवंशं->19.23",
    "verse": "कॢप्तपुष्पशयनाꣳल्लतागृहानेत्य दूतिकृतमार्गदर्शनः ।\nअन्वभूत्परिजनाङ्गनारतं सोऽवरोधभयवेपथूत्तरम्"
  },
  {
    "ref": "रघुवंशं->19.24",
    "verse": "नाम वल्लभजनस्य ते मया प्राप्य भाग्यमपि तस्य काङ्क्ष्यते ।\nलोलुपं ननु मनो ममेति तं गोत्रविस्खलितमूचुरङ्गनाः"
  },
  {
    "ref": "रघुवंशं->19.25",
    "verse": "चूर्णबभ्रु लुलितस्रगाकुलं छिन्नमेखलमलक्तकाङ्कितम् ।\nउत्थितस्य शयनं विलासिनस्तस्य विभ्रमरतान्यपावृणोत्"
  },
  {
    "ref": "रघुवंशं->19.26",
    "verse": "स स्वयं चरणरागमादधे योषितां न च तथा समाहितः ।\nलोभ्यमाननयनः श्लथांशुकैर्मेखलागुणपदैर्नितम्बिभिः"
  },
  {
    "ref": "रघुवंशं->19.27",
    "verse": "चुम्बने विपरिवर्तिताधरं हस्तरोधि रशनाविघट्टने ।\nविघ्नितेच्छमपि तस्य सर्वतो मन्मथेन्धनमभूद्वधूरतम्"
  },
  {
    "ref": "रघुवंशं->19.28",
    "verse": "दर्पणेषु परिभोगदर्शिनीर्नर्मपूर्वमनुपृष्ठसंस्थितः ।\nछायया स्मितमनोज्ञया वधूर्ह्रीनिमीलितमुखीश्चकार सः"
  },
  {
    "ref": "रघुवंशं->19.29",
    "verse": "कण्ठसक्तमृदुबाहुबन्धनं न्यस्तपादतलमग्रपादयोः ।\nप्रार्थयन्त शयनोत्थितं प्रियास्तं निशात्ययविसर्गचुम्बनम्"
  },
  {
    "ref": "रघुवंशं->19.30",
    "verse": "प्रेक्ष्य दर्पणतलस्थमात्मनो राजवेषमतिशक्रशोभिनम् ।\nपिप्रिये न स तथा यथा युवा व्यक्तलक्ष्मपरिभोगमण्डनम्"
  },
  {
    "ref": "रघुवंशं->19.31",
    "verse": "मित्रकृत्यमपदिश्य पार्श्वतः प्रस्थितं तमनवस्थितं प्रियाः ।\nविद्म हे शठ पलायनच्छलान्यञ्जसेति रुरुधुः कचग्रहैः"
  },
  {
    "ref": "रघुवंशं->19.32",
    "verse": "तस्य निर्दयरतिश्रमालसाः कण्ठसूत्रमपदिश्य योषितः ।\nअध्यशेरत बृहद्भुजान्तरं पीवरस्तनविलुप्तचन्दनम्"
  },
  {
    "ref": "रघुवंशं->19.33",
    "verse": "संगमाय निशि गूढचारिणं चारदूतिकथितं पुरोगताः ।\nवञ्चयिष्यसि कुतस्तमोवृतः कामुकेति चकृषुस्तमङ्गनाः"
  },
  {
    "ref": "रघुवंशं->19.34",
    "verse": "योषितामुडुपतेरिवार्चिषां स्पर्शनिवृतिमसाववाप्नुवन् ।\nआरुरोह कुमुदाकरोपमां रात्रिजागरपरो दिवाशयः"
  },
  {
    "ref": "रघुवंशं->19.35",
    "verse": "वेणुना दशनपीडिताधरा वीणया नखपदाङ्कितोरवः ।\nशिल्पकार्य उभयेन वेजितास्तं विजिह्मनयना व्यलोभयन्"
  },
  {
    "ref": "रघुवंशं->19.36",
    "verse": "अङ्गसत्त्ववचनाश्रयं मिथः स्त्रीषु नृत्यमुपधाय दर्शयन् ।\nस प्रयोगनिपुणैः प्रयोक्तृभिः संजघर्ष सह मित्रसंनिधौ"
  },
  {
    "ref": "रघुवंशं->19.37",
    "verse": "अंसलम्बिकुटजार्जुनस्रजस्तस्य नीपरजसाङ्गरागिणः ।\nप्रावृषि प्रमदबर्हिणेष्वभूत्कृत्रिमाद्रिषु विहारविभ्रमः"
  },
  {
    "ref": "रघुवंशं->19.38",
    "verse": "विग्रहाच्च शयने पराङ्मुखीर्नानुनेतुमबलाः स तत्त्वरे ।\nआचकाङ्क्ष घनशब्दविक्लवास्ता विवृत्य विशतीर्भुजान्तरम्"
  },
  {
    "ref": "रघुवंशं->19.39",
    "verse": "कार्तिकीषु सवितानहर्म्यभाग्यामिनीषु ललिताङ्गनासखः ।\nअन्वभुङ्क्त सुरतश्रमापहां मेघमुक्तविशदां स चन्द्रिकाम्"
  },
  {
    "ref": "रघुवंशं->19.40",
    "verse": "सैकतं स सरयूं विवृण्वतीं श्रोणिबिम्बमिव हंसमेखलम् ।\nस्वप्रियाविलसितानुकारिणीं सौधजालविवरैर्व्यलोकयत्"
  },
  {
    "ref": "रघुवंशं->19.41",
    "verse": "मर्मरैरगुरुधूपगन्धिभिर्व्यक्तहेमरशनैस्तमेकतः ।\nजह्रुराग्रथनमोक्षलोलुपं हैमनैर्निवसनैः सुमध्यमाः"
  },
  {
    "ref": "रघुवंशं->19.42",
    "verse": "अर्पितस्तिमितदीपदृष्टयो गर्भवेश्मसु निवातकुक्षिषु ।\nतस्य सर्वसुरतान्तरक्षमाः साक्षितां शिशिररात्रयो ययुः"
  },
  {
    "ref": "रघुवंशं->19.43",
    "verse": "दक्षिणेन पवनेन संभृतं प्रेक्ष्य चूतकुसुमं सपल्लवम् ।\nअन्वनैषुरवधूतविग्रहास्तं दुरुत्सहवियोगमङ्गनाः"
  },
  {
    "ref": "रघुवंशं->19.44",
    "verse": "ताः स्वमङ्कमधिरोप्य दोलया प्रेङ्खयन्परिजनापविद्धया ।\nमुक्तरज्जु निबिडं भयच्छलात्कण्ठबन्धनमवाप बाहुभिः"
  },
  {
    "ref": "रघुवंशं->19.45",
    "verse": "तं पयोधरनिषिक्तचन्दनैर्मौक्तिकग्रथितचारुभूषणैः ।\nग्रीष्मवेषविधिभिः सिषेविरे श्रोणिलम्बिमणिमेखलैः प्रियाः"
  },
  {
    "ref": "रघुवंशं->19.46",
    "verse": "यत्स लग्नसहकारमासवं रक्तपाटलसमागमं पपौ ।\nतेन तस्य मधुनिर्गमात्कृशश्चित्तयोनिरभवत्पुनर्नवः"
  },
  {
    "ref": "रघुवंशं->19.47",
    "verse": "एवमिन्द्रियसुखानि निर्विशन्नन्यकार्यविमुखः स पार्थिवः ।\nआत्मलक्षणनिवेदितानृतूनत्यवाहयदनङ्गवाहितः"
  },
  {
    "ref": "रघुवंशं->19.48",
    "verse": "तं प्रमत्तमपि न प्रभावतः शेकुराक्रमितुमन्यपार्थिवाः ।\nआमयस्तु रतिरागसंभवो दक्षशाप इव चन्द्रमक्षिणोत्"
  },
  {
    "ref": "रघुवंशं->19.49",
    "verse": "दृष्टदोषमपि तन्न सोऽत्यजत्सङ्गवस्तु भिषजामनाश्रवः ।\nस्वादुभिस्तु विषयैर्हृतस्ततो दुःखमिन्द्रियगणो निवार्यते"
  },
  {
    "ref": "रघुवंशं->19.50",
    "verse": "तस्य पाण्डुवदनाल्पभूषणा सावलम्बगमना मृदुस्वना ।\nराजयक्ष्मपरिहानिराययौ कामयानसमवस्थया तुलाम्"
  },
  {
    "ref": "रघुवंशं->19.51",
    "verse": "व्योम पश्चिमकलास्थितेन्दु वा पङ्कशेषमिव घर्मपल्वलम् ।\nराज्ञि तत्कुलमभूत्क्षयातुरे वामनार्चिरिव दीपभाजनम्"
  },
  {
    "ref": "रघुवंशं->19.52",
    "verse": "बाढमेष दिवसेषु पार्थिवः कर्म साधयति पुत्रजन्मने ।\nइत्यदर्शितरुजोऽस्य मन्त्रिणः शश्वदूचुरघशङ्किनीः प्रजाः"
  },
  {
    "ref": "रघुवंशं->19.53",
    "verse": "स त्वनेकवनितासखोऽपि सन्पावनीमनवलोक्य संततिम् ।\nवैद्ययत्नपरिभाविनं गदं न प्रदीप इव वायुमत्यगात्"
  },
  {
    "ref": "रघुवंशं->19.54",
    "verse": "तं गृहोपवनएव संगताः पश्चिमक्रतुविदा पुरोधसा ।\nरोगशान्तिमपदिश्य मन्त्रिणः संभृते शिखिनि गूढमादधुः"
  },
  {
    "ref": "रघुवंशं->19.55",
    "verse": "तैः कृतप्रकृतिमुख्यसंग्रहैराशु तस्य सहधर्मचारिणी ।\nसाधु दृष्टशुभगर्भलक्षणा प्रत्यपद्यत नराधिपश्रियम्"
  },
  {
    "ref": "रघुवंशं->19.56",
    "verse": "तस्यास्तथाविधनरेन्द्रविपत्तिशोका-\nदुष्णैर्विलोचनजलैः प्रथमाभितप्तः ।\nनिर्वापितः कनककुम्भमुखोज्झितेन\nवंशाभिषेकविधिना शिशिरेण गर्भः"
  },
  {
    "ref": "रघुवंशं->19.57",
    "verse": "तं भावार्थं प्रसवसमयाकाङ्क्षिणीनां प्रजाना-\nमन्तर्गूढं क्षितिरिव नभोबीजमुष्टिं दधाना ।\nमौलैः सार्धं स्थविरसचिवैर्हेमसिंहासनस्था\nराज्ञी राज्यं विधिवदशिषद्भर्तुरव्याहताज्ञा"
  }
]