[
    {
        "verse": "अथ बृहस्पतिस्मृतिः। श्रीगणेशाय नमः। तत्रादौससुवर्णपृथिवीदानफलमहत्ववर्णनम्। इष्ट्वा क्रतुशतं राजा समाप्तवरदक्षिणम्। मघवान् वाग्विदां श्रेष्ठं पर्य्यपृच्छद् बृहस्पतिम्",
        "ref": "brihaspati-smRtiH->१"
    },
    {
        "verse": "भगवन् केन दानेन सर्वतः सुखमेधते। यद्दत्तं यन्महार्घं च तन्मे ब्रूहि महातप",
        "ref": "brihaspati-smRtiH->२"
    },
    {
        "verse": "एवमिन्द्रे ण पृष्टोऽसौ देवदेवपुरोहितः। वाचस्पतिर्महाप्राज्ञो बृहस्पतिरुवाच ह",
        "ref": "brihaspati-smRtiH->३"
    },
    {
        "verse": "सुवर्णदानं रोदानं भूमिदानं च वासव। एतत् प्रयच्छमानस्तु सर्वपापैः प्रमुच्यते",
        "ref": "brihaspati-smRtiH->४"
    },
    {
        "verse": "सुवर्णं रजतं वस्त्रं मणिरत्नं च वासव। सर्वमेव भवेद्दत्तं वसुधां यः प्रयच्छति",
        "ref": "brihaspati-smRtiH->५"
    },
    {
        "verse": "फालकृष्टां महीं दत्त्वा सबीजां शस्यशालिनीम्। यावत् सूर्य्यकरा लोकास्तावत् स्वर्गे महीयते",
        "ref": "brihaspati-smRtiH->६"
    },
    {
        "verse": "यत्किञ्चित् कुरुते पापं पुरुषो वृत्तिकर्शितः। अपि गोचर्म्ममात्रेण भूमिदानेन शुध्यति",
        "ref": "brihaspati-smRtiH->७"
    },
    {
        "verse": "दशहस्तेन दण्डेन त्रिंशद्दण्डानि वर्त्तनम्। दश तान्येव विस्तारो गोचर्मे तन्महाफलम्",
        "ref": "brihaspati-smRtiH->८"
    },
    {
        "verse": "सवृषं गोसहस्रं च यत्र तिष्ठत्यतन्द्रि तम्। बालवत्सप्रसूतानां तद् गोचर्म इतिस्मृतम्",
        "ref": "brihaspati-smRtiH->९"
    },
    {
        "verse": "विप्राय दद्याच्च गुणान्विताय तपोवियुक्ताय जितेन्द्रि याय। यावन्मही तिष्ठति सागरान्ता तावत् फलं तस्य भवेदनन्तम्",
        "ref": "brihaspati-smRtiH->१०"
    },
    {
        "verse": "यथा वीजानि रोहन्ति प्रकीर्णानि महीतले। एवं कामाः प्ररोहन्ति भूमिदानसमार्जिताः",
        "ref": "brihaspati-smRtiH->११"
    },
    {
        "verse": "यथाप्सु पतितः सद्य स्तैलविन्दुः प्रसर्पति। एवं भूमिकृतं दानं सश्ये सश्ये प्ररोहति",
        "ref": "brihaspati-smRtiH->१२"
    },
    {
        "verse": "अन्नदाः सुखिनो नित्यं वस्त्रदश्चैव रूपवान्",
        "ref": "brihaspati-smRtiH->१३"
    },
    {
        "verse": "स नरः सर्वदो भूप यो ददाति वसुन्धराम्। यथा गौर्भरते वत्सं क्षारमुत्सृज्य क्षीरिणी",
        "ref": "brihaspati-smRtiH->१४"
    },
    {
        "verse": "एवं दत्ता सहस्राक्ष भूमिर्भरति भूमिदम्। शङ्खं भद्रा सनं छत्रं चरस्थावरवारणाः",
        "ref": "brihaspati-smRtiH->१५"
    },
    {
        "verse": "भूमिदानस्य पुण्यानि फलं स्वर्गः पुरन्दर। आदित्यो वरुणो वह्निर्ब्रह्मा सोमो हुताशनः",
        "ref": "brihaspati-smRtiH->१६"
    },
    {
        "verse": "शूलपाणिश्च भगवानभिनन्दति भूमिदम्। आस्फोटयन्ति पितरः प्रहर्षन्ति पितामहाः",
        "ref": "brihaspati-smRtiH->१७"
    },
    {
        "verse": "भूमिदाता कुले जातः स नस्त्राता भविष्यति। त्रीण्याहुरति दानानि गावः पृथ्वी सरस्वती",
        "ref": "brihaspati-smRtiH->१८"
    },
    {
        "verse": "तारयन्ति हि दातारं सर्वात्पापादसंशयम्। प्रावृता वस्त्रदा यान्ति नग्ना यान्ति त्ववस्त्रदाः",
        "ref": "brihaspati-smRtiH->१९"
    },
    {
        "verse": "तृप्ता यान्त्यग्निदातारः क्षुधिता यान्त्यनन्नदाः। काङ्क्षन्ति पितरः सर्वे नरकाद्भयभीरवः",
        "ref": "brihaspati-smRtiH->२०"
    },
    {
        "verse": "गयां यो यास्यति पुत्रः स नस्त्राता भविष्यति। एष्टव्या बहवः पुत्राः यद्येकोऽपि गयां व्रजेत्",
        "ref": "brihaspati-smRtiH->२१"
    },
    {
        "verse": "यजेत वाश्वमेधेन नीलं वा वृषमुत्सृजेत्। लोहितो यस्तु वर्णेन पुच्छाग्रे यस्तु पाण्डुरः",
        "ref": "brihaspati-smRtiH->२२"
    },
    {
        "verse": "श्वेतः खुरविषाणाभ्यां स नीलो वृष उच्यते। नीलः पाण्डुरलाङ्गूलस्तृणमुद्धरते तु यः",
        "ref": "brihaspati-smRtiH->२३"
    },
    {
        "verse": "षष्टिवर्षसहस्राणि पितरस्तेन तर्पिताः। यच्च शृङ्गगतम्पङ्कं कूलस्तिष्ठति चोद्धृतम्",
        "ref": "brihaspati-smRtiH->२४"
    },
    {
        "verse": "पितरस्तस्य नश्यन्ति सोमलोकं महाद्युतिम्। पृथोर्यदोर्दिलीपस्य नृगस्य नहुषस्य च",
        "ref": "brihaspati-smRtiH->२५"
    },
    {
        "verse": "अन्येषाञ्च नरेन्द्रा णां पुनरन्या भविष्यति। बहुभिर्वसुधा दत्ता राजभिः सगरादिभिः",
        "ref": "brihaspati-smRtiH->२६"
    },
    {
        "verse": "यस्य यस्य यदा भूमिस्तस्य तस्य तदा फलम्। यस्तु ब्रह्मघ्नः स्त्रीघ्नो वा यस्तु वै पितृघातकः",
        "ref": "brihaspati-smRtiH->२७"
    },
    {
        "verse": "गवां शतसहस्राणां हन्ता भवति दुष्कृती। स्वदत्तां परदत्तां वा यो हरेच्च वसुन्धराम्",
        "ref": "brihaspati-smRtiH->२८"
    },
    {
        "verse": "श्वविष्ठायां क्रिमिर्भूत्वा पितृभिः सह पच्यते। आक्षेप्ता चानुमन्ता च तमेव नरकं व्रजेत्",
        "ref": "brihaspati-smRtiH->२९"
    },
    {
        "verse": "भूमिदो भूमिहर्त्ता च नापरं पुण्यपापयोः। ऊर्द्ध्वाधो वाऽवतिष्ठेत यावदाभूतसम्प्लवम्",
        "ref": "brihaspati-smRtiH->३०"
    },
    {
        "verse": "अग्नेरपत्यं प्रथमं हिरण्यं भूर्वैष्णवी सूर्यसुताश्च गावः। लोकास्त्रयस्तेन भवन्ति दत्ता यः काञ्चनं गाञ्च महीञ्च दद्यात्",
        "ref": "brihaspati-smRtiH->३१"
    },
    {
        "verse": "षडशीति सहस्राणां योजनानां वसुन्धराम्। स्वतो दत्ता तु सर्वत्र सर्वकामप्रदायिनी",
        "ref": "brihaspati-smRtiH->३२"
    },
    {
        "verse": "भूमिं यः प्रतिगृह्णाति भूमिं यश्च प्रयच्छति। उभौ तौ पुण्यकर्माणौ नियतं स्वर्गगामिनौ",
        "ref": "brihaspati-smRtiH->३३"
    },
    {
        "verse": "सर्वेषामेव दानानां एकजन्मानुगं फलम्। हाटकक्षितिगौरीणां सप्तजन्मानुगं फलम्",
        "ref": "brihaspati-smRtiH->३४"
    },
    {
        "verse": "यो न हिंस्यादहं ह्यात्मा भूतग्रामं चतुर्विधम्। तस्य देहाद्वियुक्तस्य भयं नास्ति कदाचन",
        "ref": "brihaspati-smRtiH->३५"
    },
    {
        "verse": "अन्यायेन हृता भूमिर्यै नरैरपहारिता। हरन्तो हारयन्तश्च हन्युस्ते सप्तमङ्कुलम्",
        "ref": "brihaspati-smRtiH->३६"
    },
    {
        "verse": "हरते हरयेद्यस्तु मन्दबुद्धिस्ततो वृतः। स बध्यो वारुणैः पाशैस्तिर्यग्योनिषु जायते",
        "ref": "brihaspati-smRtiH->३७"
    },
    {
        "verse": "अश्रुभिः पतितैस्तेषां दानानामपकीर्त्तनम्। ब्राह्मणस्य हृते क्षेत्रे हृतं त्रिपुरुषं कुलम्",
        "ref": "brihaspati-smRtiH->३८"
    },
    {
        "verse": "वापीकूपसहस्रेण अश्वमेधशतेन च। गवां कोटिप्रदानेन भूमिहर्त्ता न शुध्यति",
        "ref": "brihaspati-smRtiH->३९"
    },
    {
        "verse": "गोमेकां स्वर्णमेकं वा भूमेरप्यर्द्धमङ्गुलम्। रुन्धन्नरकमायाति यावदाभूतसम्प्लवम्। हुतं दत्तं तपोऽधीतं यत्किञ्चिद्धर्मसञ्चितम्",
        "ref": "brihaspati-smRtiH->४०"
    },
    {
        "verse": "अर्द्धाङ्गुलस्य सीमाया हरणेन प्रणश्यति। गोवीथीं ग्रामरथ्याञ्च श्मशानं गोपितं तथा",
        "ref": "brihaspati-smRtiH->४१"
    },
    {
        "verse": "सम्पीड्य नरकं याति यावदाभूतसम्प्लवम्। ऊषरे निर्जले स्थाने प्रस्तं शस्यं विसजयेत्",
        "ref": "brihaspati-smRtiH->४२"
    },
    {
        "verse": "जलाधारश्च कर्तव्यो व्यासस्य वचनं यथा। पञ्च कन्यानृते हन्ति दश हन्ति गवानृते",
        "ref": "brihaspati-smRtiH->४३"
    },
    {
        "verse": "शतमश्वानृते हन्ति सहस्रं पुरुषानृते। हन्ति जाता न जातांश्च हिरण्यार्थेऽनृतं वदेत्",
        "ref": "brihaspati-smRtiH->४४"
    },
    {
        "verse": "सर्वं भूम्यनृते हन्ति मा स्म भूम्यनृतं वदीः। ह्मस्वे मा रतिं कुर्याः प्राणैः कण्ठगतैरपि",
        "ref": "brihaspati-smRtiH->४५"
    },
    {
        "verse": "अनौषधमभेषज्यं विषमेतद्धलाहलम्। न विषं विषमित्याहुः ब्रह्मस्वं विषमुच्यते",
        "ref": "brihaspati-smRtiH->४६"
    },
    {
        "verse": "विषमेकाकिनं हन्ति ब्रह्मस्वं पुत्रपौत्रकम्। लोहखण्डाश्मचूर्णं च विषञ्च ज्वरयेन्नरम्",
        "ref": "brihaspati-smRtiH->४७"
    },
    {
        "verse": "ब्रह्मस्वं त्रिषु लोकेषु कः पुमान् ज्वरयिष्यति। मन्युप्रहरणा विप्रा राजानः शस्त्रपाणयः",
        "ref": "brihaspati-smRtiH->४८"
    },
    {
        "verse": "शस्त्रमेकाकिनं हन्ति विप्रमन्युः कुलक्षयम्। शस्त्रमेकाकिनं हन्ति विप्रमन्युः कुलक्षयम्। मन्युप्रहरणा विप्रा श्चक्रप्रहरणो हरिः",
        "ref": "brihaspati-smRtiH->४९"
    },
    {
        "verse": "चक्रात्तीव्रतरो मन्युस्तस्माद्विप्रं न कोपयेत्। अग्निदग्धाः प्ररोहन्ति सूर्यदग्धास्तथैव च",
        "ref": "brihaspati-smRtiH->५०"
    },
    {
        "verse": "मन्युदग्धस्य विप्राणामङ्कुरो न प्ररोहति। अग्निर्दहति तेजसा सूर्यो दहति रश्मिभिः",
        "ref": "brihaspati-smRtiH->५१"
    },
    {
        "verse": "राजा दहति दण्डेन विप्रो दहति मन्युना। ब्रह्मस्वेन तु यत् सौख्यं देवस्वेन तु या रतिः",
        "ref": "brihaspati-smRtiH->५२"
    },
    {
        "verse": "तद्धनं कुलनाशाय भवत्यात्मविनाशकम्। ब्रह्मस्वं ब्रह्महत्या च दरिद्र स्य च यद्धनम्",
        "ref": "brihaspati-smRtiH->५३"
    },
    {
        "verse": "गुरुमित्रहिरण्यञ्च स्वर्गस्थमपि पीडयेत्। ब्रह्मस्वेन तु यच्छिद्रं तच्छिद्रं न प्ररोहति",
        "ref": "brihaspati-smRtiH->५४"
    },
    {
        "verse": "प्रच्छादयति तच्छिद्र मन्यत्र तु विसर्पति। ब्रह्मस्वेन तु पुष्टानि साधनानि बलानि च",
        "ref": "brihaspati-smRtiH->५५"
    },
    {
        "verse": "सङ्ग्रामे तानि लीयन्ते सिकतासु यथोदकम्। श्रोत्रियाय कुलीनाय दरिद्रा य च वासव",
        "ref": "brihaspati-smRtiH->५६"
    },
    {
        "verse": "सन्तुष्टाय विनीताय सर्वभूताहिताय च। वेदाभ्यासस्तपो ज्ञानमिन्द्रि याणां च संयमः",
        "ref": "brihaspati-smRtiH->५७"
    },
    {
        "verse": "ईदृशाय सुरश्रेष्ठ यदत्तं हि तदक्षयम्। आमपात्रे यथान्यस्तं क्षीरं दधि घृतं मधु",
        "ref": "brihaspati-smRtiH->५८"
    },
    {
        "verse": "विनश्येत्पात्रदौर्बल्यात्तच्च पात्रं विनश्यति। एवं गाञ्च हिरण्यञ्च वस्त्रमन्नं महीं तिलान्",
        "ref": "brihaspati-smRtiH->५९"
    },
    {
        "verse": "अविद्वान् प्रतिगृह्णाति भस्मीभवति काष्ठवत्। यस्य चैव गृहे मूर्खो दूरे चापि बहुश्रुतः",
        "ref": "brihaspati-smRtiH->६०"
    },
    {
        "verse": "बहुश्रुताय दातव्यं नास्ति मूर्खे व्यतिक्रमः। कुलं तारयते धीरः सप्त सप्त च वासव",
        "ref": "brihaspati-smRtiH->६१"
    },
    {
        "verse": "यस्तडाकं नवं कुर्य्यात् पुराणं वाऽपि खानयेत्। स सर्वं कुलमुद्धृत्य स्वर्गे लोके महीयते",
        "ref": "brihaspati-smRtiH->६२"
    },
    {
        "verse": "वापीकूपतडागानि उद्यानोपवनानि च। पुनः संस्कारकर्त्ता च लभते मौलिकं फलम्",
        "ref": "brihaspati-smRtiH->६३"
    },
    {
        "verse": "निदाघकाले पानीयं यस्य तिष्ठति वासव। स दुर्गं विषमं कृत्स्नं न कदाचिदवाप्नुयात्",
        "ref": "brihaspati-smRtiH->६४"
    },
    {
        "verse": "एकाहं तु स्थितं तोयं पृथिव्यां राजसत्तम। कुलानि तारयेत्तस्य सप्त सप्त पराण्यपि",
        "ref": "brihaspati-smRtiH->६५"
    },
    {
        "verse": "दीपालोकप्रदानेन वपुष्मान् स भवेन्नरः। प्रोक्षणीयप्रदानेन स्मृतिं मेधाञ्च विन्दति",
        "ref": "brihaspati-smRtiH->६६"
    },
    {
        "verse": "कृत्वाऽपि पापकर्म्माणि यो दद्यादन्नमर्थिने। ब्राह्मणाय विशेषेण न स पापेन लिप्यते",
        "ref": "brihaspati-smRtiH->६७"
    },
    {
        "verse": "भूमिर्गाव स्तथा दाराः प्रसह्य ह्रियते यदा। नचाऽऽवेदयते यस्तु तमाहुर्ब्रह्मघातकम्",
        "ref": "brihaspati-smRtiH->६८"
    },
    {
        "verse": "निवेदितस्तु राजा वै ब्राह्मणैर्मन्युपीडितैः। तं न तारयते यस्तु तमाहुर्ब्रह्मघातकम्",
        "ref": "brihaspati-smRtiH->६९"
    },
    {
        "verse": "उपस्थिते विवाहे च यज्ञे दाने च वासव। मोहाच्चरति विघ्नं यः स मृतो जायते क्रिमिः",
        "ref": "brihaspati-smRtiH->७०"
    },
    {
        "verse": "धनं फलति दानेन जीवितं जीवरक्षणात्। रूपमैश्वर्यमारोग्यमहिंसाफलमश्नुते",
        "ref": "brihaspati-smRtiH->७१"
    },
    {
        "verse": "फलमूलाशनात् पूज्यं स्वर्गं सत्येन लभ्यते। प्रायोपवेशनाद्रा ज्यं सर्वत्र सुखमश्नुते",
        "ref": "brihaspati-smRtiH->७२"
    },
    {
        "verse": "गवाढ्यःशक्रदीक्षायाः स्वर्गगामी तृणाशनः। स्त्रिय स्त्रिषवणस्नायी वायुं पीत्वा क्रतुं लभेत्",
        "ref": "brihaspati-smRtiH->७३"
    },
    {
        "verse": "नित्यस्नायी भवेदर्कः सन्ध्ये द्वे च जपन् द्विजः। न तत्साधयते राज्यं नाकपृष्ठमनाशके",
        "ref": "brihaspati-smRtiH->७४"
    },
    {
        "verse": "अग्निप्रवेशे नियतं ब्रह्मलोके महीयते। रत्नानां प्रतिसंहारे पशून् पुत्रांश्च विन्दति",
        "ref": "brihaspati-smRtiH->७५"
    },
    {
        "verse": "नाके चिरं स वसते उपवासी च यो भवेत्। सततं चैकशायी यः स लभेदीप्सिताङ्गतिम्",
        "ref": "brihaspati-smRtiH->७६"
    },
    {
        "verse": "वीरासनम् वीरशय्यां वीरस्थानमुपाश्रितः। अक्षय्यास्तस्य लोकाः स्युः सर्वकामगमास्तथा",
        "ref": "brihaspati-smRtiH->७७"
    },
    {
        "verse": "उपवासञ्च दीक्षाञ्च अभिषेकञ्च वासव। कृत्वा द्वादशवर्षाणि वीरस्थानाद्विशिष्यते",
        "ref": "brihaspati-smRtiH->७८"
    },
    {
        "verse": "अधीत्य सर्ववेदान् वै सद्यो दुःखात् प्रमुच्यते",
        "ref": "brihaspati-smRtiH->७९"
    },
    {
        "verse": "पावनं चरते धर्मं स्वर्गे लोके महीयते",
        "ref": "brihaspati-smRtiH->८०"
    },
    {
        "verse": "बृहस्पति मतं पुण्यं ये पठन्ति द्विजातयः। चत्वारि तेषां वर्धन्ते आयुर्विद्या यशो बलम्",
        "ref": "brihaspati-smRtiH->८१"
    },
    {
        "verse": "इति बृहस्पतिप्रणीतं धर्म्मशास्त्रं सम्पूर्णम्। समाप्ताचेयं बृहस्पतिस्मृतिः।",
        "ref": "brihaspati-smRtiH->८२"
    }
]